I-AFRIFORUM ithi izosebenzisana neSilo samaBandla iNkosi Goodwill Zwelithi kulandela isimemezelo sikaNgangezwe Lakhe sokuthi ufisa ukusebenzisana nayo. Le nhlangano ezimele ngoLwesibili ithe izimisele ukusebenza neSilo ngokunjalo namaZulu. “I-AfriForum ikulindele ngabomvu ukusebenza neNkosi Goodwill Zwelithini namaZulu ngenxa yezidingo ezifanayo esinazo ngokunjalo nokuhloniphana,” kusho uMnuz Kallie Kriel wale nhhlangano ngoLwesibili. IMbube imemezele ukuthi ifuna ukusebenzisana nale nhlangano ngesikhathi yethula inkulumo eMkhosini weLembe, enkundleni yezemidlalo iMoses Mabhida, eThekwini ngeSonto. Ithe ukusebenzisana ne-AfriForum kuzogxila ekuqiniseni ukuphepha kwezolimo nokudla kuleli njengoba kusadingidwa udaba lokudliwa komhlaba. “Isizwe samaZulu engikhuluma ngaso ngabe asikho ukube ukudla akukho. Yingakho ngithi kumele abalimi basondele eduze kwethu ukuze sizodingida okuthinta ezolimo nokuba khona kokudla okwanele emhlabeni wethu. Yingakho ngicele i-AfriForum namabhunu ukuthi beze bezosisiza njengoba sebezethulile kimi bathi bazimisele ukusebenza nami ukuthuthukisa ezolimo emhlabeni wethu ukuze sibe nokudla. Lokhu ngikusho ngoba ngesikhathi uhulumeni ekhuluma ngokudla umhlaba ngaphandle kwesinxephezelo, amabhunu abeka phansi amathulizi,” usho kanje kwi-video evela kwi-eNCA. Lesi simemezelo simangaze abaningi kwazise i-AfriForum igxile ekumeleni amalungelo amabhunu kuleli.  King Zwelithini has sold the Zulu nation to @afriforum just like other Zulu Kings before him. pic.twitter.com/LSCkciMHBs  — Nkululeko Somacala-Manciya (@nkulipp) 
 October 9, 2018 