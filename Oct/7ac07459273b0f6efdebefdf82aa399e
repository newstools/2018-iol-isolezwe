UKUTHWASA kwamaciko ubuthaphuthaphu sekuqubule inkulumo-mpikiswano, kwaqubuka nombuzo wokuthi ngabe kusewukuthwasa ngempela noma asekwenza imfashini. Kushiwo lokhu nje ngoba lamaciko anameka izithombe zaw evunule ezobungoma noma ezokuthwasa ezinkundleni zokuxhumana. Kusanda kusuka umsindo phakathi komculi wekwaito nomthandazi omelaphayo uThulani ‘Dr 3 Seconds’ Nkwanyana ngemuva kokuba uMshoza efake isithombe seladi, wabe esebhala ukuthi uyethwasa. Bekungaqali ngoMshoza kodwa nomethuli wezinhlelo zeTV obuye alingise uBoity Thulo wenza njengoMshoza, wafaka isithombe evunule ngezobungoma. Phakathi kwamaciko adumile aseveze ukuthi avume idlozi kubalwa umculi we-Afro soul uCama Gwini, umlingisi weGenerations The Legacy, uLatoya Makhene, umsakazi osengumlingisi uTreasure Tshabalala, umlingisi wemidlalo yaseshashalazini uBusi Zokufa, inkakha yomlingisi uNoninzi Williams, owayengumsakazi weMetro FM uSegale Mogotsi, umculi uNtokozo Masinga, imbongi uNomkelemane, umlingisi osengumculi uLerato Mvelase, umlingisi uNandi Nyembe, umsakazi uBen Dikobe, obengumsakazi weKaya FM uKen Nkwashu, abasakazi abathathu boKhozi FM, uNgizwe Mchunu, uBeekay Ngcobo noMandla Magwaza, uBaby Cele, umlingisi woZalo uDawn Thandeka King, umethuli wezinhlelo ongumculi * -Unathi Nkayi, umculi uPhelo Bala, inkakha yekwaito uL’vovo, umculi uKelly Khumalo, inkakha yomculo uBlondie Makhene, ilungu leThe Soil uBuhle Mda, umlingisi uMangaliso Ngema, uBongani Masondo nabanye. Ungoti kwezithinta amasiko nezithinta idlozi uqobo, uDkt Bhedlindaba ‘V.V.O’ Mkhize, akakholwa wukuthi kukhona abantu abangangena ebungomeni ngoba befuna ukubukisa ngoba kunzima ukuthwasa. “Kubuhlungu ngempela ukuthwasa. Kusukela usathwasa ngisho sewupho-thulile kubuhlungu ngoba kunokudla okumele ukugweme. “Kwesinye isikhathi kuke kuthiwe gwema ucansi isikhathi esithize. “Ukuthwasa kukaningi, ungathwasela ukuthi uwenze kahle umsebenzi owenzayo, akuthwaselwa ukugqula imithi nokubhulela abantu. USomizi nje wangena ebungomeni ukuze kumfake emsakazweni. Idlozi lingakuqalisa ebuthisheni nasebunesini.” UVVO ucabanga ukuthi into eyenza osaziwayo baphumele obala ngalokhu, yingoba abantu sebekhululekile, akusekho ukuzenyeza ngezinto ezithinta idlozi. “Nami bakhona osaziwayo abangithusayo ngendlela abenza ngayo uma sebethwasile. Ubungoma buhambisana nokuziphatha kodwa kuya ngokuthi wangenwa yidlozi elinjani. Njengengane kaBlondie, kungenzeka ukuthi yangenwa yidlozi lomuntu owayethanda ukubukwa,” kusho uVVO. ULerato, obelingisa indawo kaLieutenant Samkelo Mkhize nokho osengusomabhizinisi kwiSibaya, wathi wahlukumezeka kakhulu emoyeni nasenyameni ngesikhathi ethwasa. “Ukuba kude nekhaya, izingane zami nomama. Izinyawo zami zazihlatshwa ameva, zisikeka futhi ziklwebheka,” kusho uLerato. Uthi wayejwayele ukuziqhola ngamakha kodwa manje akusenjalo. Ephawula uMshoza wathi kuwubizo kuyena ubungoma ngoba yinto esinesikhathi yaba khona. “Ngikholwa ukuthi abantu basuke benesipho esikhethekile noma abazalwa naso, akusiyo imfashini noma into ejabulisayo nanoma ubani ongangena kuyo.” NoDr 3 Seconds, owangenwa yidlozi esengumshayisibhakela, uhambe emazwini kaMshoza. “Akekho umuntu ongadlula okudlula kubo izangoma ngoba efuna ukubukwa. Umuntu usuke engenwe ngabakubo abadala, abangalitholanga ithuba lokuba yizangoma. “Inkinga yalezi zingane zisuke ziphaphe ngenxa yenjabulo ngemuva kokuthola ukuthi yini evimbe impumelelo yazo. Akumnandi ukuthwasa,” kusho uDr 3 Seconds. Nomculi uL’vovo uthe kuyena ubungoma yisiphiwo asinikezwa wugogo, akuyona into angene kuyo ngoba ebona abanye benza. “Mina ngangingenzeli ukubhula kodwa ngangenzela ukukhanyisa umsebenzi wami wokucula ngoba kukhona okwakungasahambi kahle,” kusho uL’vovo oshisa izikhotha ngengoma ethi Iyavaya. UNandi Nyembe uthe yena wangena ebungomeni eneminyaka engu-17 ngoba ayexinwa ukugula ngenxa yokuxhumana nemimoya yabantu abashonele emigwaqweni. “Okwamanje angisabhuli kodwa ngisiza ingane yami nayo esiyisangoma,” kusho uNandi. UBaby Cele wacashunwa ethi wangena ebungomeni ngenxa yokuthi ugogo wakhe ayengenwe yikho wayesemdala. Wonke lamaciko athi ukuqhakambisa kwawo ubungoma ezinkundleni zokuxhu-mana, kusuke kuyingxenye yokuveza impilo ayiphilayo, nokwamukela ukuthi idlozi likhona.