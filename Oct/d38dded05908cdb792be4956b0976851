Lokhu kukhuthazwe ngesikhathi kugujwa iWorld Population Day ngoLwesihlanu, eMlaza. Umgubho ubuhlelwe wuMnyango wezokuThuthukiswa koMphakathi KwaZulu-Natal, uhambisana nokugubha lolu suku olugujwa umhlaba wonke ngoJulayi 11. UNgqongqoshe woMnyango uNkk Weziwe Thusi uthe ngenxa yezinselelo ezibe khona lolu suku alugujwanga ngoJulayi esifundazweni. Utshele abafundi abebethamele umgubho ukuthi baziphathe kahle ukuze bagweme ukukhulelwa okungenasidingo. Uthe bakhethe ukugubha eMlaza ngenxa yezinga eliphezulu lokukhululelwa kwentsha. “Isimo somnotho asisasivumeli ukuthi umuntu azale kakhulu ngoba kunzima. Nina enisafunda kumele niziphathe kahle, nizigcine ukuze nithole izingane senisemshadweni. Siyathuka uma abanye bethi nizalela ukuthola imali yesibonelelo sikahulumeni, okuyimali engeke ibheke zonke izidingo zengane,” kusho ungqongqoshe. UNksz Tlangelani Shilubane omele elakuleli kwi-United Nations Population Fund, uthe ukuhlela umndeni kuyingxenye yamalungelo abantu. Uthe ngokwezibalo zabo bathole ukuthi kunabantu abangu-240 million emhlabeni wonke abangafuni ukukhulelwa kodwa abangenazo izindlela ezikahle zokuhlela umndeni. “Ukuhlela umndeni kubalulekile ngoba kusindisa impilo yabantu. Uma abantu bengenazo izindlela eziphephile zokuhlela imindeni bagcina bekhipha izisu ngokungekho emthethweni. Ukungahleli umndeni kwandisa nokukhulelwa ezinganeni, ezigcina zikhipha izisu,” echaza uNksz Shilubane. Uthi bafuna izindlela zokuhlela imindeni kube ngeziphephile nezisebenziseka kalula entsheni. Ugcizelele ukuthi ukuhlela umndeni kumele kube yisinqumo somuntu azithathela sona engaphoqwanga. Umyalezo othunyelwe yihhovisi lomnyango kuzwelonke ophikweni lwePopulation, uthe bazokweseka isifundazwe ukuqinisekisa ukuthi abantu bahlela imindeni ngokuphephile. UNkk Thusi obehambisana neNhloko yoMnyango uNksz Nokuthula Khanyile, uqale ngokuya emphakathini befundisa ngokunakekela izindawo nenhlanzeko. UNgqongqoshe ubeseMlaza kusuka ngoLwesine kugujwa iWorld Alzheimer Day ebihambisana nomkhuleko. IWorld Population Day yaqalwa ukugujwa ngo-1989 emuva kokusungulwa yiGoverning Council of the United Nations Development Programme. Minyaka yonke kuba nesihloko okugujwa ngaphansi kwaso njengoba nonyaka kukhuthazwa ukuhlela imindeni.