Umsolwa, uNksz Makhosi Mzila (27) unikelwe emaphoyiseni aseMuden ngamalungu omphakathi wasesigodini saseLandeni, eMuden ngecala lokubulala unina omncane uNksz Pretty Dlamini (35). Lo wesifazane kuthiwa ufike kwaDlamini ngoMgqibelo ebusuku, umufi elele nezingane zakhe wamchapha ngenhlamba. Ubesola umufi ngokuthi uyamhleba emsebenzini, ngokuthi ukhulelwe ekubeni kungenjalo. Laba besifazane babamba itoho lokuhlakula izingadi endaweni nokuwuhlelo lukaMasipala waseMvoti lokulethela abangasebenzi amatoho ukuze baxoshe ikati eziko. Umufi kuthiwa uphumile endlini ezokuzwa ukuthi kwenzenjani. Umsolwa kuthiwa uvele wamgwaza emzimbeni. Umsolwa kuthiwa ugwaze namadodakazi kamufi, eneminyaka engu-17 nenemimnyaka engu-12, abebezama ukulamula. Indodakazi kamufi uNolwazi Dlamini (17) kuthiwa iphumile izobheka ukuthi kwenzenjani kodwa umsolwa wavele wayigwaza. Izolo, uNolwazi ekhuluma neSolezwe uthe namanje basathukile. “Umsolwa uthi mamncane kumama ngoba bayazalana. Ufike wathuka umama emsola ngokuthi uyamhleba emsebenzini ngokuthi ukhulelwe ekubeni engakhulelwe. Base bephendulana ngamazwi. Lo wesifazane ugwaze umama, ngazama ukulamula, nami wangigwaza. Kufike umakoti wakwamakhelwane naye ezama ukulamula. Umsolwa uvele wagwaza umama esifubeni wawa phansi, ushonele khona lapho,” kusho uNolwazi. UNolwazi uthe ngisho udadewabo oneminyaka engu-12 naye ezama ukulamulela unina kulesi sihlobo sabo naye ugwazekile engalweni. Laba ababili bayiswe esibhedlela belashwa badedelwa. Ikhansela lendawo uMnuz Zibeke Zakwe ohambele umndeni izolo uthe bashaqekile ngokwenzekile. “Sibonga ukuthi umphakathi awuzange uziphindiselele njengoba lo wesifazane elandwe wumphakathi esecashe kwenye indawo, babiza amaphoyisa ambopha. Sifuna kwenziwe ubulungiswa. Okubuhlungu ukuthi lo oshonile ushiye izingane ezincane, kudingeke ukuba singenele sisize ekufihlweni kwakhe. Kumanje sisalungisa,” kusho uZakwe. Okhulumela amaphoyisa eKZN, uColonel Thembeka Mbele uthe owesifazane oneminyaka engu-27 ubhekene necala lokubulala nelokuzama ukubulala. Lo wesifazane uvele enkantolo ngoMsombuluko.