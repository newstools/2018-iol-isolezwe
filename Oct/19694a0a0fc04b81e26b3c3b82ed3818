IPhini likaSihlalo we-ANC KwaZulu-Natal, uMnuz Mike Mabuyakhulu, lithe kufanele amaphoyisa aphenye angashiyi lutho ngokubulawa kukaMnuz Sibusiso Maphumulo (32) obeyikhansela laseMlaza ku-ward 88 odutshulwe wafa ngoLwesine ebusuku ephuma emhlanganweni. Kuthiwa uMaphumulo ubezipholele emotweni yakhe yohlobo lweVW Golf 6 ngesikhathi edutshulwa abalisa okuthiwa bebehamba ngemoto yohlobo olufanayo neyakhe. UMaphumulo ubulawa nje kusanda kushona elinye ikhansela, le-ANC eThekwini, uMnuz Nkosiphendule Dlamini oxinwe wukugula washonela esibhedlela. UDlamini obeyikhansela laku-ward 91, eHammarsdale ushonele esibhedlela i-Ahmed Ali-Kadi. “Sidlulisa amazwi enduduzo emindenini yamakhansela ethu ashonile. Sinxusa abomthetho ukuthi baphenye bangashiyi lutho uma bephenya ngokubulawa kukaMaphumulo,” kusho uMabuyakhulu. Ubekhuluma ngoMgqibelo emcimbini we-ANC wokugqugquzela abantu ukuthi bathole omazisi nokuthi baqinisekise ukuthi amakheli abo abhalisiwe nabakwa-IEC ukuze baqinisekise ukuthi bazokwazi ukuvota okhethweni lwangonyaka ozayo. Uthe banxusa abantu ukuthi bakusukumele ukuqinisekisa ukuthi konke kumi ngomumo ukuze balungiselele ukhetho ngonyaka ozayo. UMabuyakhulu uthe isikhathi sokhetho yisikhathi esibalulekile kakhulu ngoba sinika abantu ithuba lokuthi bazikhethele ubuholi babo. Uthe kufanele abantu bakhunjuzwe ngelungelo labo lokuthi bavotele i-ANC. Leli qembu lihlelele amalungu omphakathi abesemcimbini ukuthi akwazi ukuthola usizo emahhovisi oMnyango wezaseKhaya ngoMgqibelo. Abantu bebethathwa ngamabhasi besuka ePeople’s Park bayiswe emahhovisi oMnyango wezaseKhaya, eMngeni lapho bebethola khona usizo abaludingayo lokubhalisela ukuthola omazisi nokunye. Okhulumela i-ANC KwaZulu-Natal, uNkk Nomagugu Simelane-Zulu uthe baxoxe nehhovisi loMnyango wezaseKhaya ukuze livule ngoMgqibelo ngenhloso yokuletha izinhlelo kubantu. Uthe ngenxa yesikhathi abebevumelene ngaso bebezoxoxisana ngokuthi baphinde bakwazi ukuhlela ukuthi baphinde babalethe abantu abasalile ngempelasonto ezayo ukuze baqhubeke nokuthola usizo. Umphathi wesitebele somculo i-Afrotainment, uDJ Tira, obengomunye wosaziwayo abebenandisa kulo mculo unxenxe abantu ukuthi baqinisekise ukuthi bathola omazisi babo nokuthi bavotele i-ANC. Umculi kamasikandi uKhuzani ‘Indlamlenze’ Mpungose ukhumbuze abalandeli bakhe ukuthi basahlalelwe wumsebenzi omkhulu wokugcwalisa iMoses Mabhida njengoba ethembise ukuthi bazobona okukhulu ngokuhamba kwesikhathi.