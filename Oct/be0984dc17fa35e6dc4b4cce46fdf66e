UGANDA - USUSE umsindo u-Archbishop Cyprian Kizito Lwanga waseKampala, e-Uganda, ephakamisa ukuthi kumele ubanjwe njengentela umnikelo wokweshumi kubazalwane bebandla lamaKhotholika kuleliya lizwe. ULwanga uveze lokhu ngesikhathi ekhuluma emiseni ebelise Saint Mary’s Cathedral ngeSonto. Uthe okweshumi  kumele kubanjwe uhulumeni kubazalwane abangaphansi kwaleli bandla bese kudluliselwa ebandleni. ULwanga usole amaKrestu amaningi ngokungakhokhi okweshumi okuyinto athe ithikameza izinhlelo zebandla. “Njalo uma sicela umnikelo wokweshumi abantu banikela ngalokho abanakho ngaleso sikhathi kodwa iBhayibheli lithi konke okuholayo kungokwebandla,” kusho u-Archbishop Lwanga ngokombiko oshicilelwe kwi-Citi Newsroom. “Ngicela ningeseke njengoba ngizofaka lesi sicelo esizosisiza sonke. Anikhathele ukunikela ngemali kobhaskidi njalo?”  kubuza yena. ULwanga uthe ufuna i-Uganda ilandele umthetho ofanayo nowaseGermany lapho imali yabantu ababhalise ngaphansi kwamabandla amaKhatholika namaJuda bebanjelwa khona u-9% womholo, othunyelwa emabandleni abangaphansi kwawo. “Ngizwile ukuthi abaseGermany banesivumelwano nohulumeni sokuthi kubanjwe umholo wabo udluliselwe emabandleni ukuze kwakhiwe noma kuthuthukiswe indlu yokukhonza,”  usho kanje. Uhlelo lwaseGermany selube khona kusukela ngeminya yama 1900 kanti nanamhlanje lusaqinile. Labo abangafuni ukukhokha okweshumi kumele baphume ebandleni ngokuphumela obala basho ukuthi bayalishiya ibandla. Kuthiwa babalelwa kwizigidi abantu asebeshiye ibandla lamaKhatholika ngenxa yalo mthetho.