USandile no-Asanda Mbatha (15) bashone nelinye ilungu leqembu uSiyabonga Xolani Hlomuka (16) behlaselwa ngoMgqibelo ebusuku. Izolo Isolezwe livakashele umndeni wakwaDlamini, kubo kwamawele ashonile, lafica ugogo wawo uNkk Meltha Dlamini (90) othe ufuna ukwazi ukuthi kungani ebulewe. “Bekuyizingane ezincane lezi sisabheke lukhulu kuzo, naleli qembu lendlamu okusolwa ukuthi babulawelwe lona bebenezinyanga cishe ezimbili beqalile ukuba kulona. Ngifuna umthetho usebenze ubophe laba bantu ukuze bachaze ukuthi kungani izingane ezincane kangaka bezidubule ngesihluku esingaka,” kusho uNkk Dlamini. USandile ubefunda uGrade 9 u-Asanda efunda uGrade 8, eSobantu High.“Bebengahlukani. NgoMgqibelo uSandile wayeyobamba itoho lakhe lokuba usicabha etekisini. Wabuya umfowabo engekho waphuma ethi uyombheka,” kusho uNkk Dlamini. Uthe bathole ngeSonto ekuseni ukuthi babulewe komunye umjondolo abebejwayele ukuyosinela kuwo namanye amalungu eqembu. Kudutshulwe abayisithupha kulesi sigameko okubalwa nentombazane eneminyaka engu-13. Kuthiwa babehlezi endlini ngesikhathi kungqongqoza ababulali ngabo-11 ebusuku. Elinye iwele kuthiwa lavula, bathi bafuna umnikazi womjondolo okuthiwa uRasta owayengekho. Ababulali kuthiwa bavele badubula kwasani endlini.  Izolo, Isolezwe lithole kumalungu omphakathi ukuthi uRasta, igama lakhe langempela elingatholakalanga, usekubhaceni emva kwalesi sigameko. Kuthiwa umjondolo udilizwe amalungu omphakathi adinwe yilesi sehlo okusaxoxwa ngaso eSobantu. Unina wamawele, uNkk Hlengiwe MaMbatha Dlamini, uthe banovalo. “Uma kuqala ukuba mnyama siba novalo sithuswa wubala. Asazi obani ababulele izingane nokuthi bangeza yini lapha ekhaya bezosihlukumeza,” kusho unina wamawele.Ugogo ukhihle isililo ekhombisa Isolezwe izithombe zawo. Okhulumela amaphoyisa aseMgungudlovu, uCaptain Gay Ebrahim, uthe akekho osaboshiwe uphenyo lusaqhubeka.