ABAHOLI be-ANC eLimpopo ngoMsombuluko bazohlangana nabaholi benhlangano eLuthuli House kulandela ukuvela kwe-ANC kulabo abasolwa ngokuhlomula ekuxetshulweni kwezigidigidi zamarandi kwiVBS Mutual Bank. NgeSonto i-ANC ithe ayinaso isiqiniseko ngokuthi yayithola yini imali eyavela ngokukhwabaniswa kwemali ebalelwa ku-R2 billion kuleli bhange. I-ANC ihlangana nje igama layo livezwe owayengusihlalo weVBS Mutual Bank, uMnuz Tshifhiwa Matodzi, obale neDA, SACP ne-EFF kulabo ‘abahlomula’ kwimali eyebiwe. Okhulumela i-ANC kuzwelonke, uMnuz Pule Mabe, uthe uyazi ngezinsolo zokuthi iqembu elibusayo lacela futhi lathola uxhaso kuleli bhange. “Siyazi ngalezi zinsolo futhi sisazama ukuthola kwihhovisi lomgcinimafa ukuthi ziyiqiniso yini. Okwamanje ngeke ngikwazi ukuphawula ngokuthi izinsolo ziyiqiniso noma cha. Ngisalinde ubufakazi. Izinsolo ezibucayi lezi ngakho sidinga ukucophelela,” kusho uMabe. Uthe inhlangano ebusayo ayifisi ukuchitha lezi zinsolo bese kujika kuvele ukuthi bayithola imali kuleli bhange. Okhulumela iDA kuzwelonke uMnuz Solly Malatsi ukukhahlele ngezinyawo zombili ukuthi yake yacela noma yathola uxhaso kwiVBS Mutual Bank. “I-DA ayikaze ithole ngisho isenti kwiVBS. Lezi zinsolo azilona iqiniso,” kusho uMalatsi. NgoLwesine ngesonto eledlule iDA yavula icala ifuna bonke abathintekayo ekudliweni kwemali yeVBS Mutual Bank babhekane nengalo yomthetho. Noma uMatodzi ebalwa njengobhongoza ekudliweni kwemali kwibhange lokuqala ebeliphethwe abantu abamnyama kuphela kuleli, akahlatshwanga ngemibuzo ngesikhathi u-Adv Terry Motau enza uphenyo. UMotau uthe akakhulumanga noMatodzi ngoba ukhombise ukungathembeki ngesikhathi edlelwa impahla yakhe. “Ukuphika kwakhe ukuthi uyingxenye yabantu abadale le nhlekelele ebhange kushayisana nobufakazi obuningi obukhomba ukuthi nguyena obengubhongoza wayo yonke lento. Ngenxa yokuzihlangula kwakhe ngabona ukuthi kuzofana nokumosha isikhathi ukumnikeza ithuba lokuthi abeke uhlangothi lwakhe. Lokho uyokwena kwenye inkundla ngesinye isikhathi,” kusho uMotau. I-EFF ngakolunye uhlangothi ithe izophendula ngalezi zinsolo esithangamini nabezindaba ngoLwesibili. 