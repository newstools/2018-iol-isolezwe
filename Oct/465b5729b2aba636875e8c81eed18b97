UZOVULELWA icala lokucwasa obengumsakazi wesiteshi saseGoli, iHot 91.9FM, uSasha Martinengo obize umholi we-EFF uMnuz Julius Malema ngenkawu ohlelweni lwakhe ngoLwesibili. I-EFF izolo ithe izovulela uMartinengo icala esiteshini samaPhoyisa eDouglasdale. “I-EFF eGauteng iphatheke kabi kakhulu ngokucwaswa kukaMengameli weqembu kuphindelelwa okuyinto engamukelekile neze,” kusho i-EFF esitatimendeni. UMartinengo ohlelweni lwakhe uzwakele ethi: “namanje abantu basayilalela le nkawu.” Isiteshi asipholisanga maseko samuxosha kulandela le nkulumo yakhe. UMartinengo ubhale ekhasini lakhe kutwitter wathi uyaxolisa kodwa akakuhoxisi akushilo. “Ngiyaxolisa uma kukhona engimzwise ubuhlungu kodwa angiguquki kwengikushilo. Wonke umuntu ongabahloniphi abantu besifazane uyinkawu, ngisho ngabe uwuluphi uhlanga, umbala, inkolelo noma ubulili,” kubhala yena.   Umqondisi wesiteshi uMnuz Lloyd Madura uxolisile kuMalema ngalesi sigameko. “Ukuphawula komsakazi kuphule umgomo nomthetho womsakazo kwaphinde kwabukela phansi ukuziboophezela kweso kwinkululeko yabantu kuleli,” kusho uMadura oqhube waveza ukuthi lo msakazi bamthathele izinyathelo ngokumxosha kulesi siteshi.