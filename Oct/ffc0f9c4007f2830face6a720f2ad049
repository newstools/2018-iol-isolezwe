Lo wesilisa okuthiwa ubehlala nentombi yakhe emijondolo esehostela kusolwa ukuthi uxabene nentombi yakhe ebusuku ngoMgqibelo kubangwa ukuthi intombi imbhangqe nelinye isoka. Isidumbu sikamufi kuthiwa sitholakale silele sibheke phezulu kwedamu legazi kuwo lo mjondolo ebebehlala kuwo nesoka lakhe sinamanxeba okugwazwa entanyeni nasesifubeni. Okhulumela amaphoyisa kulesi sifundazwe, uCol Thembeka Mbele, usiqinisekisile lesi sigameko wathi amaphoyisa aseMlaza abophe owesilisa oneminyaka ewu-38 osolwa ngokubulala intombi yakhe eneminyaka ewu-30. Uthe amaphoyisa amfice lo wesilisa esekhona endaweni yesigameko ambopha. “Kulindeleke ukuthi lo wesilisa avele enkantolo yemantshi yasendaweni ngaleli cala namuhla,” usho kanje.