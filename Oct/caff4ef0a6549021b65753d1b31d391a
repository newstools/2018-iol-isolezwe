Izolo abahlali basemjondolo abebesekwa ngabahlala emahostela, iNumsa, abadayisa emgwaqweni bagcwale izitaladi eThekwini bekhala ngokuhlukunyezwa uMasipala weTheku. Bathi izindlu olindela seziphenduke ijele nendlela yokubacindezela ngoba sebehlale iminyaka kuzo kungacaci ukuthi bazokwakhelwa nini izindlu. Kunabantu okuthiwa sebehlale iminyaka ewu-10 kuya phezulu kolindela, sekuze kwaguquka isimo semindeni ehlala khona, kukhona asebenemindeni emikhulu kodwa akuvumelekile ukuthi uxhunywe ulindela. Uma kwenzekile waxhuma, uphiko lukamasipala olulwa nokudliwa komhlaba, luyithela phansi ingxenye exhunyiwe. Emashini bekukhona umengameli wale nhlangano uMnuz Sbu Zikode okuke kwabikwa ukuthi usekubhaceni. Uthe ngokuvela kwakhe emphakathini ufuna uma kwenzeka ebulawa izwe lazi ngokusatshiswa kwakhe ngabantu abasezikhundleni eziphezulu kwipolitiki, kuMasipala weTheku, KwaZulu-Natal nabangamaphoyisa. Efunda uhla lwezikhalo zabo ebeziqondiswe kuNgqongqoshe wamaphoyisa kuleli uMnuz Bheki Cele, uZikode uthe sekunesikhathi eside le nhlangano yenza umsebenzi wayo ngokuthula kodwa amalungu ayo ayabulawa. Ubale abantu asebebulelwe, wathi ngenxa yokubulawa kwabo bafuna umengameli asungule ikhomishini ezophenya ukuthi ngobani ababulala amalunga Abahlali baseMjondolo. Phakathi kwezinto ezifunwa ngabahlali ukuthi kuphenywe ukuthi yini umsebenzi weLand Invasion Unit. Kuphenywe ukuthi imalini enikezwa uphiko lwezezindlu kulo masipala ngonyaka njengoba lungakwazi ukwakhela abantu izindlu. UMnuz Nico Magwaza wekomiti labadayisa emgwaqweni, iMarket Users Committee, uthe akubona abasemjondolo kuphela abacindezelwayo kodwa nabadayisa ezitaladini bathathelwa impahla yabo. Uma bekhala ngokunyathelwa kwamalungelo abo bayasatshiswa. Amalungu ale nhlangano abememeza ethi ozolanda uhla lwezikhalo uzobafica sebephakathi eCity Hall, uma engafiki ngemuva kwemizuzu abamnqumela yona. Uhla lwezikhalo lwemukelwe uBrigadier Tefo Mpete osebenza enhlokohhovisi yamaphoyisa esifundazweni. Okhulumela imeya, uMnuz Mthunzi Gumede, uthe okushiwo ngabahlali basemjondolo akulona iqiniso futhi akubambeki.Uthe imeya iyaxoxa nabakhonondayo.