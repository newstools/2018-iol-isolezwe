KUSHAQEKE omakhelwane kutholakala usana lwentombazane obese lunesonto luzelwe, lufihlwe ku-wardrobe, njengoba unina ebesaba ukuthi uyise azi ukuthi usenenye ingane. UNksz Amo Cele (20) waseMlaza ozibelethisile, esizwa wudadewabo ofunda esikoleni samabanga aphansi, ubefihlile ukuthi ukhulelwe esaba uyise njengoba enenye ingane eneminyaka emithathu. Omunye womakhelwane ongathandanga ukudalulwa igama, uthe u-Amo uyingane elungile nekhonze umndeni wayo njengoba ehlala noyise. “Ngisola ukuthi ubesaba ihlazo nobaba wakhe ngoba usenengane encane. Ubesaba ukuyiveza ingane noma esebuzwa. "Abanye baze bathembisa ukumshaya kwayima eyiveza. Sibonga ukuthi ingane iyaphila ngoba uyithole ngendlela engafanele ubengayi nasemtholampilo,” kusho lo makhelwane. U-Amo utshele leli phephandaba ukuthi bekungelula ukufihla isisu kodwa ubeqinisekisa ukuthi akekho ombonayo ekhaya. Isizathu esikhulu esenze wafihla le ngane uthi wuvalo, ubesaba ukuthi uyise uzomxosha ngoba usethola umntwana wesibili kanti usemncane. “Ngazama ukusikhipha ngahluleka ngasale sengibekezela. Bengilokhu ngifunda ngezindlela zokuzibelethisa, ngifunda nakuFacebook ukuthi kwenziwanjani. Ngakwazi nokuziqhumisela amanzi, usisi wami omncane wangisiza ngesikhathi ngibeletha kodwa bengibuye ngithi akavale amehlo ukuze angathuswa yigazi,” kusho * -Amo. Echaza ngelanga abeletha ngalo, uthi kwasekuqala ukuhlwa eqala ukusikwa kanti uzobeletha ebusuku. “Ngibe nenhlanhla ukuthi ayitetemi ingane yami. Noma yakhala ngangisanda kuyibeletha kodwa bekungathi iyasibona isimo ngoba bekuthi uma kufika umuntu ithule. Bengiyindlalele umcamelo, ngiwuvule kancane u-wardrobe ukuze kungene umoya. Izimpahla bengingaziwashi ngoba bengiyigoqa ngethawula kuphela. Bekunzima kona kodwa ngiyabonga ukuthi ubaba ungixolele wangangixosha ekhaya,” kusho u-Amo. Ephetha u-Amo uthe ubonga uNkulunkulu ukuthi noma eyibelethe ngale ndlela indodakazi yakhe kodwa iyaphila. Uma ephuma esibhedlela eMshiyeni Memorial Hospital lapho ehlinzekwa khona ngosizo nendodakazi yakhe, ufisa ukuthola umsebenzi ukuze akwazi ukukhulisa amadodakazi akhe. Lesi simo sakhe uthe uyafisa sibe yisifundo nakontanga yakhe bakwazi ukuyobikela osonhlalakahle ukuze basizakale. Lolu sana okwamanje belingakethiwa igama ngokusho kukanina osadidekile.