Lokhu kuvezwe obhekele izivivinyo emnyangweni wemfundo KwaZulu-Natal uDkt Barney Mthembu othe abafuni ukuthatha amashansi ngekusasa labafundi. UMthembu uthe abafundi baseNwabi, Sikhwama, Mhawu nasePhindavele sebezobhalela eVukuzakhe High khona eMlaza. Sekunesikhathi umphakathi wakule ndawo ubhikisha uvala imigwaqo umisa nokufunda ukhala ngezinto eziningi okubalwa nokungaphumi kwamanzi kompompi. “Noma isimo sisathule kodwa kuthathwe isinqumo sokuthi abafundi basuswe bayobhalela kwenye indawo ukuze bangaphazamiseki uma sebebhala iziviviyo zika-matric. Kunesikhalo ngokuthi selokhu kuvuliwe ekuqaleni kwale nyanga abafundi bazobuyekezela kulesi sikhungo baphinde babhalele kusona,” kusho uMthembu. Uthe abanye abahlala kude bazohlala ngaphakathi ezindaweni zokuhlala abafundi eVukuzakhe. “Abahlala eduzane bazosuka emakhaya baye kobhala kodwa abahlala kude bazohlala ngaphakathi. Nekhabhinethi izwakalise ukukhathazeka ngendaba yalaba bafundi yingakho iyalele ukuthi basizwe.” Ngeledlule umphakathi wakule ndawo umise nse yonke into nangesonto eledlule ukhala ngokuthi awusafuni ukulethelwa amanzi kodwa uwafuni kompompi. Selokhu uqalile umbhikisho sekushiswe inkantolo yesizwe nehholo lomphakathi. Abafundi abayi esikoleni uma kunemibhikisho.Umnyango ususa abafundi nje unengebhe yokuthi umphakathi uzophazamisa u-matric oqala ukubhala kusasa ngephepha lesiNgisi lokuqala. Kusatshwa ukuthi umphakathi ubuzovala yonke into ngosuku lokubhala bese amaphepha engafinyeleli kulezi zikole. Kuzozophothulwa ngenyanga ezayo ukubhala kuka-matric. UMthembu uthe abafundi bazohlala eVukuzakhe baze baphothule ukubhala. UNobhala weCosas esifundazweni uVika Ngcobo ukugxekile ukuphazanyiswa kwabafundi ikakhulu abakwamatric njengoba kuzobhalwa. “Ngizoya kobabheka abafundi ngoba akukuhle baphazamiseke. Nakwezinye izindawo siyanxusa umphakathi ukuthi bangaphazanyiswa ikakhulu njengoba beqala ukubhala,” kusho uNgcobo. Unxuse abafundi ukuthi bazimisele babhale kahle