Okhulumela iDurban & Coast SPCA, UNksz Tanya Fleischer, indoda igwetshwe yinkantolo yaseNewlands East ngoLwesibili emuva kwecalwa eyabibekwe lona ngo-2016. UNtuthuko Chaki kuthiwa uyalelwa ukuthi angasondelani nezilwane - angafuyi noma aqaphe into eyisilwane esikhathini esingangonyaka kusuka ngosuku agwetshwe ngalo. Kuthiwa uChaki ubekwe icala emuva kokuthi ezame ukuthena inja yakhe esebenzisa amalastiki. Lokhu kwaholela ekutheni inja igcine ilimele kabi. Kuthiwa akazange ayiyise kudokotela wezinja noma ayinakekele nokuholele ekutheni isimo sayo sigcine sibucayi. “Inja yayingakwazi ukuhamba, ukuhlala nokuma ngenxa yobuhlungu. Uma sihlawumbelisa yaba sezinhlungwini amasonto amabili,” kusho uNksz Fleischer . Bathe kungokuqala uChaki elahlwa yicala ngaphansi komthetho wokuvikelwa kwezilwane. Kuyajabulisa futhi nokuthi isigwebo asizange sehliswe nokuthi sichithiwe isicelo sokuthi kuhlehliswe icala. AbakwaDurban & Coast SPCA bathe bebengakulindele lokhu futhi bayaziqhenya ngokuthi bathathele uChaki izinyathelo zomthetho. Indlela yokuthena izilwane beyivamile ukuthi yenziwe emapulazini nasemakhaya kodwa azivamile ukubikwa. Banxuse ukuthi abantu babike izenzo zokuhlukunyezwa kwezilwane uma bekubona kwenziwa noma besola sengathi ziyenziwa ngokuthi babathinte. Khonamanjalo, abeNational Council of SPCAs (NSPCA) banxuse abantu ukuthi bawuhlabe bawulawule emuva kokuthi kuvele i-video yendoda eshaye imbuzi ngezimpama ezinkundleni zokuxhumana. Banxuse abantu ukuthi bababikele uma beyazi indoda.