OMAKHELWANE nezihlobo basashaqekile kulandela ukuthi umshayeli wamatekisi waseHighflats eNdwabe, eshaye indodakazi yakhe eneminyaka ewu-15 yaze yashona. Kuvela ukuthi uVuyokazi Phungula (15) ubeseqomile, kanti uhambe ekhaya waya esokeni izinsukwana. Ngokomthombo osondelene nalolu daba, le ntombazane ibuye esokeni yayocasha komakhelwane. Uyise uMnuz Vuyani Phungula kuthiwa uzwe ngandlebenye ukuthi indodakazi yakhe isibuyile, wayilanda ngendlovu yangena kulowo makhelwane. “UVuyokazi uhambe ngesonto elidlule wayovakashela isoka lakhe, wahlala izinsuku engabuyi ekhaya. NgoLwesihlanu ubuyele komunye womakhelwane washo ukuthi useyasaba ukuphindela ekhaya, wesaba uyise. Ubesalinde ukuthi omakhelwane bamkhulumele noyise kuqala ngaphambi kokuthi abuyele ekhaya kanti uyise uzozwa ngandlebenye, wayomlanda ngendluzula. “Sizwile ekhala esemshaya kodwa sangaya ukuyolamula ngoba sizitshela ukuthi phela umzali ngeke ayiyeke ingane angayishayi yone kangaka. Ebesingakwazi wukuthi kanti isizoshaywa ize iphume umphefumulo,” kusho umthombo. Uthi basola ukuthi uyise weqiwe yintukuthelo ngoba kuvela ukuthi ingane ithulele khona lapho. Akucaci ukuthi le ntombazane ibishaywa ngani. Kodwa omakhelwane bathi noma ngabe ingane ibiyonile, bekungamele kodwa ishayelwe ukufa. “Into esiphatha kabi kakhulu wukuthi ayikhulunywa eyokuthi ishaywe wuyise, namaphoyisa awabikelwanga lokho. Uyise utshele amaphoyisa ukuthi akazi ukuthi ingane ishaywe wubani, bayithole isishonile ishayiwe,” kusho umthombo. Lo mthombo uthe okumangazayo wukuthi nogogo wengane ubekhona, bekufanele ngabe ulamulile uma esebona ukuthi uyise useqisa isandla. Eqhuba uthe abantu abaneme neze endaweni ngesenzo sikaPhungula ngoba akakhombisi nokuzisola ngesenzo sakhe. Ethintwa uPhungula, uvumile ukuthi indodakazi yakhe ishone emva kokushaywa kodwa wala waphetha ukungena agxile kulolu daba. “Ngeke ngikwazi ukuphawula, ngizilile, ngishonelwe yingane yami,” kusho uPhungula eshaya ngezinqamulelayo kuzwakala ukuthi akananhliziyo. Amaphoyisa aKwaZulu-Natal asiqinisekisile lesi sigameko. Okhulumela amaphoyisa uLieutnant Colonel Thulani Zwane uthe likhona icala lokubulala eliviluwe. “Intombazane (15) kusolwa ukuthi yashaywa yaze yashona ekhaya kubo eNdwebu. Amaphoyisa ase-Ireland eHighflats aphenya icala lokubulala,” kusho uLt Colonel Zwane.