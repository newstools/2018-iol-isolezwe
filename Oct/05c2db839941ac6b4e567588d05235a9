UBOSHWE nonina owesilisa waseNdwebu, eHighflats osolwa ngokuthi ushaye indodakazi yashona eyisola ngokujola nokungalali ekhaya izinsuku ezintathu. UMnuz Vuyani Phungula (41) uboshwe nonina (66) kulandela izinsolo zokubulala indodakazi uVuyokazi Phungula (15). Umthombo othembekile uthi laba baboshwe ngokuhlukana. UPhungula amaphoyisa amthathe ngeSonto emuva kokungcwaba uVuyokazi. Unina ubeselandela ngoMsombuluko ngalo leli cala obekuvele ukuthi phambilini bazama ukulinyathela. Imithombo ithi laba ababili batshela amaphoyisa ukuthi uVuyokazi wafika ekhaya esevele eshayiwe. Okhulumela amaphoyisa KwaZulu-Natal uLieutnant Colonel Thulani Zwane ukuqinisekisile ukuboshwa kwala bobabili. “Amaphoyisa aseHighflats abophe abasolwa ababili ngecala lokubulala. Abasolwa bavelile nasenkantolo,” kusho uLt Colonel Zwane. FUNDA: Usomatekisi kwelokushaya indodakazi ife NgoMgqibelo odlule leli phephandaba liveze lolu daba okokuqala emuva kokuthi amanye amalungu omphakathi ekhale ngesihluku esenziwe kule ngane ebisafunda. UVuyokazi “ushaywa” uyise nje kulandela ukuthi enyamalale ekhaya izinsuku eye esokeni. Lokhu ukwenze ngesonto lokugcina kuzovulwa izikole, lapho kuthiwa wahamba khona kuwuMsombuluko waze wabuya ngoLwesine esebuyela kamakhelwane. Omunye womakhelwane uveze ukuthi endaweni iyona ndaba ekhulunywayo njengoba kukhona namahlebezi amasha athi uVuyokazi ngaphandle kokushaywa, ubuye wahlalwa nangobhongwane. “Asazi noma yiqiniso yini ngoba besingekho beboshwa, kodwa kuthiwa isidumbu sihloliwe kwatholwa ukuthi waklinywa. Ugogo wengane wayekhona kusho ukuthi uboshelwe ukuqamba amanga ngoba wathi wayengekho ngalelo langa,” kusho umthombo.