KUYAQHUBEKA ukuqulwa kwecala elibhekene noMfundisi Timothy Omotoso eNkantolo eNkulu ePort Elizabeth, e-Eastern Cape namhlanje. Kuleli sonto bekulindeleke ukuthi aqale  ukufakaza ufakazi wesibili obekulindeleke ukuthi adalule okunye ngalo mfundisi osolwa ngamacala okudlwengula nokushushumbisa abantu. U-Omotoso usolwa ngamacala okudlwengula nokushushumbisa abantu ngokubambisana nabanye abesifazane ababili okunguLusanda Sulani noZukiswa Sitho okusolwa ukuthi babengabasizi bakhe. Ukuqulwa kwecala kuhlehliselwe inamhlanje kulandela isicelo esifakwe ummeli ka-Omotoso, u-Adv Peter Daubermann sokuthi lihoxe ijaji elisingethe leli cala, uJaji Mandela Makaula. Abamangalelwa nommeli wabo basola uMakaula ngokuchema nofakazi wokuqala kuleli cala, uNksz Cheryl Zondi. UMakaula usolwa ngalokhu nje kulandela ukufisela uZondi inhlanhla uma esebhala izivivinyo zakhe, wabe esemazisa nokuthi akashiye ukuqulwa kwecala ezandleni zakhe. UNksz Zondi ufunda iMarketing e-University of Johannesburg kanti ngesikhathi esonga ukufakaza ngeledlule waveza ukuthi useyobhala izivivinyo. “Ijaji livele selisithathile isinqumo, likhombisa ukuzwelana noNksz Zondi. Lihambisana nokwenziwa uNksz Zondi. Uchemile ngokuhambisana noNksz Zondi. Ngeke akwazi ukubuka zombili izinhlangothi ngokulingana,” kusho u-Omotoso esitatimendeni esasifundwa ummeli wakhe. UMakaula wasichitha lesi sicelo, uDaubermann wabe esecela isikhathi sokuthi axhumane nethimba lakhe ngalolu daba. Waveza nokuthi uzimisele ukulidlulisela enkantolo yokudliliselwa kwamacala ukuze ahoxiswe uMakaula. U-Omotoso, uNksz Sulani noNksz Sitho babhekene namacala awu-97 uma esephelele. 