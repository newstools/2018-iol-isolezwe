KUBULAWE amadoda amabili eClermont, eThekwini abesolwa ngokubulala onogada ababili eMoroka eGoli, kule nyanga okusabalale ivideo yawo ezinkundleni zokuxhumana ebulawa. Kuthiwa laba basolwa okuvela ukuthi ngabaseNkandla, baficwe emjondolo thizeni ngamaphoyisa abelandela umkhondo wabo, oyedwa wabo kuthiwa uvulele ngenhlamvu ebhekise emaphoyiseni, namaphoyisa aphendula ngezulu lezandla bashonela khona lapho. Izithombe zalaba basolwa sebeshonile nazo sezisabalele ezinkundleni zokuxhumana, belele phansi kugcwele igazi. Okhulumela amaphoyisa KwaZulu-Natal uBrigadier Vishnu Naidoo uthe amaphoyisa azamile ukubopha oMnuz Lindokuhle Cebekhulu (24) noMbuyiselo Mthonti (26) kodwa laba balwa bagcina ngokudutshulwa bashona. Laba basolwa ngokubulala onogada ababili eGoli ngo-Okthoba 10 nonyaka. 