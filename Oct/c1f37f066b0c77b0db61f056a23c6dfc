Lokhu kulandela ukusula kobenguNgqongqoshe weziMali, uMnuz Nhlanhla Nene, ofake isicelo sokwesula emuva kokuvela kokuthi wake waba nomhlangano nomndeni wakwaGupta osolwa ngokusebenzisa umbuso ukufeza izinhloso zawo. Esikhaleni kungene uMnuz Tito Mboweni. Kuphinde kwavela ukuthi indodana kaNene, uSiyabonga, yahlomula ngoxhaso lukaR25 million kwiPublic Investment Corporation (PIC) ngesikhathi uNene enguSihlalo webhodi lePIC. UDkt Mbuyiseni Ndlozi we-EFF usincomile isenzo sikaNene wabe esethi bakhona abanye ongqongqoshe abanogcobho okumele baxoshwe. Ubale kubo uNgqongqoshe wezokuXhumana, uNkk Nomvula Mokonyane, owezaseKhaya, uMnuz Malusi Gigaba, nowezabesiFazane, uNksz Bathabile Dlamini, athe bonke kufanele bakhishwe kwikhabhinethi. Usole uGigaba ngokuxhasa izithangami zomndeni wakwaGupta nokuwunika ubuzwe baseNingizimu Afrika. Uthe bonke labo ngqongqoshe babevakasha kwaGupta futhi babengaphuthi ezithangamini ezazisakazwa kwithelevishini zamabhizinisi omndeni wakwaGupta. UMnuz David Maynier weDA uthe bayakwamukela ukuqokwa kukaMboweni ngoba unamava kodwa bakhathazekile ngezinto avamise ukuzisho ezinkundleni zokuxhumana njengoba eye athi uhulumeni kufanele aphathe u40% wezimayini adedele nomhlaba. Uthe bafuna uRamaphosa axoshe uNksz Dlamini ngoba waluphatha kabi udaba lokuholelwa kwabantu izibonelelo, uNkk Mokonyane wathi iRandi uma liwa bazolicosha kanti uGigaba wanikeza abakwaGupta ubuzwe futhi izinkampani zikahulumeni zazixhasa izithangami zabakwaGupta ngemali ngesikhathi esewuNgqongqoshe wamaBhizinisi kahulumeni. UMnuz Mkhuleko Hlengwa, okhulumela i-IFP kuzwelonke, uthe: “Simfisela okuhle uMboweni kulo msebenzi omkhulu wokukhulisa umnotho wezwe. Siyabona ukuthi ngungqongqoshe wesihlanu lona eminyakeni emithathu okukhombisa ukuthi i-ANC iyahluleka wukuphatha uhulumeni.” Uncome uNene ngokusula wathi kuyishwa ukuthi uMengameli akazange asebenzise leli thuba ukuxosha ongqongqoshe abathintekayo ekulawulweni kombuso yidlanzana abale kubo oNkk Mokonyane, Nksz Dlamini noGigaba. Uthe bazolinda isimemezelo ngekusasa lalabo ngqongqoshe ngoba kufanele siphume maduze. Imizamo yokuthola abakhulumela ihhovisi likaMengameli ayiphumelelanga. Kuze kwashaya isikhathi sokushicilela bengaphawulanga ngombono wokuxoshwa kwalabo ngqongqoshe.