Ngokubika kweCNN, uKathryn Mayorga, uthi lo mdlali webhola wasePortugal, osedlalela iJuventus yase-Italy, wamdlwengula yize akusho kaningi ukuthi “cha” wayengakufuni okwakwenzeka. Ngemuva kwalokhu kuthiwa uRonaldo waxolisa “wathi uyaxolisa, ngokujwayelekile ungumuntu ozihloniphayo”. Kuthiwa uRonaldo watshela abaphethe izindaba zakhe ukuthi lo wesifazane “wathi ‘cha’ nokuthi ‘yima’ amahlandla amaningana. UMayorga usola uRonaldo, oneminyaka ewu-33 nalabo abamkhulumelayo, ngokumqinela, bamnxenxe ukuthi asayine isivumelwano esithile ngo-2009. Lona wesifazane uveze ukuthi wathola $375 000 ukuze angayithi vu le ndaba. ULeslie Stoval, ongomunye wabameli bakaMayorga uthe ukukhononda, ukulimala ngokomqondo, ubufakazi obubambekayo, imali athuliswa ngayo nezimpendulo zikaRolando ngesikhathi ebuzwa ngezinsolo zokudlwengula, akuyona into engekho. Esitatimendeni uStovall uthe uMayorga ufuna uRonaldo abhekane nakwenza futhi ufuna ukuvikela abanye besifazane. Ngokusho kukaStovall uMayorga wethemba ukuthi uzokwazi ukunxenxa abayizisulu ukuthi bababeke amacala labo abenza okubi kubona “kungakhathalekile ukuthi bayizigwili, bayaziwa noma banamandla angakanani”. Abamele uRonaldo baziphika lezi zinsolo ngesikhathi iDer Spiegel yaseGermany ibika ngazo okokuqala ngo-2017. Emuva kokuthi lezi zinsolo ziphinde zaqubuka ngoLwesihlanu ngemuva kokukhuluma kukaMayorga baphinde bazichitha. “Lokhu kulimaza amalungelo kaCristiano Ronaldo ngendlela ejulile,” kusho ummeli uChristian Scherts. Umnini wendaba uRonaldo naye uzichithile lezi zinsolo ku-Intagram wakhe ngoLwesihlanu. “Lokhu abakushoyo yinto engelona neze iqiniso. Bafuna ukuziphakamisa ngegama lami. Bafuna udumo. Nokho kuyingxenye yomsebenzi. Ngiyindoda ejabulile, konke kuhamba kahle”. URonaldo ufike kwiJuventus ekuqaleni kwesizini. Leli qembu likhiphe imali eshisiwe limsayinisa. Selokhu kuqale isizini usehlohlele iJuventus amagoli amabili nokuyenza ihlale esicongweni. Ngaphambi kwalokho ubesedlale kwiReal Madrid yaseSpain isikhathi eside. Uke wayibamba nakwiManchester United. Njengamanje uRonaldo uyena ongukaputeni weqembu lesizwe lasePortugal.