AHOXISIWE amacala abebekwe owayeyinhloko yoKlebe kuleli uMnuz Anwar Dramat nowayeyiNhloko yoKlebe eGauteng, uMnuz Shadrack Sibiya. Abashushisi bazise inkantolo ngoMsombuluko ukuthi ahoxisiwe amacala abo ngemuva kokuthi benze izethulo kubashushisi bomphakathi ngezinsolo ababekwa zona ngo-2016. Abashushisi bomphakathi baveze ukuthi basazoqhubeka necala likaMnuz Lesley ‘Cowboy’ Maluleke ngoNovemba 12. Bathe ngeke babanqabele abameli bakhe ukuthi nabo benze izethulo. UMaluleke, uSibiya noDramat bebesolwa ngokuhambisa izakhamuzi zaseZimbabwe kwiziphathimandla zakhona ngokungemthetho ngonyaka ka-2010. NgeSonto uSibiya uzichithe zonke izinsolo abekwe zona benoDramat. Uthe lezi zinsolo zakhiwa yilabo abangahambisani nabo koKlebe. Uqhube wathi akajabule ngokuhoxiswa kwalawa macala njengoba bekungaba ngcono ukube udaba luqedwe yinkantolo. “Asikaze sibe yingxenye yokuhanjiswa kwezakhamuzi zaseZimbabwe,” kusho uSibiya. 