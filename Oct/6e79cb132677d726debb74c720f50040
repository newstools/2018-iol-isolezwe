ABESIFAZANE nentsha yibona ababhekene nengwadla yokungasebenzi kuleli njengoba izibalo zabantu abangasebenzi zinyuke zafinyelela ku-6.2 million. Lokhu kuvezwe ngumbiko weStats SA iQuarterly Labour Force Survey, okhishwe izolo, oveze ukuthi izinga lokungasebenzi linyuke lafinyelela ku-27.5%. Umfelandawonye wezinyunyana zabasebenzi iCosatu uthi awuthukanga ngoba akukho okwenziwe ukufukula umnotho kuleli. Umbiko uveze ukuthi linyukile izinga lokungasebenzi kuleli lisuka ku-27.2% kusuka ngoJulayi kuya kuSepthemba kulo nyaka. Umbiko uveza ukuthi ekoteni edlule bangu-6.1 million abantu abebengasebenzi. UMnuz Risenga Maluleke, oyiStatistician General, uthe abantu abangaphezulu kuka-4 million sebehlale unyaka kuya phezulu bengenawo umsebenzi. Uthe kusuka ngo-2008 kuya kulo nyaka isibalo sabangenawo umsebenzi sinyuke ngo-1.7 million. "Uma uqhathanisa abesilisa nabesifazane, baningi abesilisa abasebenzayo. Kubantu abangu-10.3 million abaneminyaka ephakathi kuka-15 no-24, u-31.3% wabo abakaze baqashwe, abafundi futhi," kusho uMaluleke. Okhulumela iCosatu, uMnuz Sizwe Pamla, uthe izwe lidinga ukwakha imigomo ukuze kuthuthuke umnotho. "Sidinga ingqungquthela ezogxila kosomabhizinisi abancane ukuze kuliwe nenkinga yokungasebenzi. Uhulumeni kudingeka avuke emaqandeni ngoba isabelo sezimali sakamuva asizange size nezinhlelo zokuthuthukisa umnotho." Umbiko uveze ukuthi u-2.7 million utheneke amandla ukuthi ufune umsebenzi kanti u-800 000 ubeke ezinye izizathu zokuthi ungawufuni umsebenzi. Uthe umkhakha wezimayini wehlelwe yizibalo zabantu abaqashiwe ngabangu-29 000, kwathi owezokugaya babangu-25 000. Umbiko uveza ukuthi sandile isibalo sabaqashiwe ezifundazweni eziyisikhombisa kweziyisishiyagalombili kuleli. KwaZulu-Natal neNorth West zehlelwe yizibalo zabaqashiwe. 