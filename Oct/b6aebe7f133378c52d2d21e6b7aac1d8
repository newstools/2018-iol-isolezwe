UMnuz Linda Mthethwa obeshadelwa uNkk Tiny Mthethwa eNtuzuma ngoMgqibelo, uthe akonakalanga lutho emshadweni wakhe ngoba ubengeke avume ukufunga amanga. Utshele Isolezwe ukuthi selokhu kusabalele le video umkakhe udinga ngisho ukwelulekwa ngokomqondo ngendlela aphatheke kabi ngayo ngokushiwo ngabantu ngabo. “Inina nje enibona kube khona okonakele emshadweni wami. Ngokwami umshado uhambe kahle, kumanje ngihleli nomkami sesinayo nencwadi yomshado. Umkami sengihlale naye isikhathi eside bengingeke ngizotshelwa ekugcineni umfundisi ukuthi sizohlukaniswa ukufa. Kungani kuze kumele kufakwe ukufa ezifungweni sengathi kukhona okumele abulale omunye. Ubuf...kuphela obuyohlukanisa mina nomkami ngoba okwamanje usaziphethe kahle,” echaza. UMthethwa othe unezingane ezintathu nomkakhe, uthe usola umthwebuli wabo ngokusabalala kwezithombe zabo ne-video. Ngemuva kokuvela kwe-video abantu abaningi kuFacebook nakuTwitter bebekhala ngokuphoxa kukaMthethwa, bedabukela umakoti. Kule video, uMthethwa uma kumele afunge ukuthi bayobekezelelana uma becebile noma bempofu, uphendula ngokuthi vele bampofu. Ebuzwa ngalokhu uthe vele ubephendula okuyikona. “Vele ngingene ezindlekweni ezinkulu kabi nasezikweletini ngilungiselela ukuthi lolu suku lube luhle. Kulezi zikweletu engingene kuzona kuyacaca ukuthi ngeke ngisaphinde ngicebe ngoba kusekude ukuthi ziphele,” kusho uMthethwa. BUKA: Uphikise umfundisi ngezifungo emshadweni wakhe Kwenye i-video uMthethwa ubonakala eyohlangabeza umakoti ngaphambi kokuqala komshado. Ugaqa ngamadolo kukhaphethi obomvu, usukuma esephambi komkakhe, ambambe ngengalo. Nalapho uthe akaliboni iphutha ngoba ubekhombisa ukuthi umthanda kangakani umkakhe. Wenqabile ukuphendula ukuthi ubephuzile yini njengoba abanye besola lokho. UNkk Mthethwa uthe akukho asazokusho ngoba vele umonakalo usuwenzekile. Uthe uphatheke kabi ukuthi ngeke kusacisheka ezinkundleni zokuxhumana okubhalwe ngabo.