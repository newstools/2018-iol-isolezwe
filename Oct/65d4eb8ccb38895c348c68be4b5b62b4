Okhulumela iPassenger Rail Agency of South Africa (PRASA), KwaZulu-Natal, uMnuz Zama Nomnganga, uthe akuvumelekile ukuthukwa kwabantu ezitimeleni. “Akukhathalekile ukuthi umuntu wenzeni, akumele athukwe. Udaba lalo wesilisa ozwakala ethuka, siyaluphenya. Ngizothumelela abaqapha ezitimileni le nkulumo ngicele bangiphenyele. “Ngicela ukuthi nohlangabezana nesigameko esifanayo abike esiteshini sesitimela ehla kusona. Uma sithola ukuthi yinto eyenzeke esitimeleni, kuzophoqeleka ukuthi bavalwe abashumayelayo ezitimeleni,” kusho uNomnganga. Owesilisa ozwakala ethuka owesifazane kule nkulumo ozibize ngoMkhathini, uthe akajiki kwakushilo kulo wesifazane. “Ngeke ngixolise ngokumthuka. Uyena owangisukela ngishumayela wathi “Hawu.” Lento ayishilo ngiyibone kungukuthuka uBaba uNyazilwezulu nokubukela phansi ibandla lami,” kusho uMkhathini. Okhulumela abaseBuhleni kwaShembe, uMnuz Thokozani Mncwabe, uthe uluphenyile lolu daba wathola ukuthi selwalungiswa. “Ngithole ukuthi le nkulumo eyangonyaka odlule futhi sekwakhulunywa nabo abathintekayo. Bobabili bangamaNazaretha. Uma kwenzeka kukhona omunye ohlangabezana nale nkinga, ngicela abike ekomitini, uzothathelwa izinyathelo othukayo,” kusho uMncwabe.