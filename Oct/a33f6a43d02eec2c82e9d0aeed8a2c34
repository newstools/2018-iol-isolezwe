UPHUME ehleka kuvela elomhlathi umdansi wodumo e-Afrotainment, uNhlanhla “Sgaqa” Chiliza, okuchithwe icala abebhekene nalo lokudlwengula enkantolo yeMantshi eThekwini izolo. Kodwa umndeni wentombazane eno-13 obekusolwa ukuthi uyidlwengulile, uthi lo mdansi angaqali abhiyoze ngoba usulidlulisele phambili leli cala. Izolo inkantolo ithole uSgaqa emsulwa ezinsolweni zokunukubeza ngocansi intombazane eneminyaka engu-13 ekhaya layo eliseLamontville ezinyangeni ezedlule, ngenxa yokungahlangani kobufakazi. Udadewabo (23) wale ntombazane, esiligodlile igama lakhe ukuvikela umgilwa, uphume enkantolo namanye amalungu omndeni bedemelayisa ngenxa yokungeneliswa yisinqumo senkantolo. Uthe ngeke baze bahlale basonge izandla kodwa bazosisukumela lesi sinqumo. “Sisazohlala phansi nongoti bomthetho ukuze basichushise ukuthi singasiphonsela kanjani inselelo lesi sinqumo senkantolo ngoba asigculisekile ngaso. Angiyizwa eyokuthi ubufakazi abuhlangani ngoba ingane yakithi yasho ukuthi uSgaqa wayicela uR8, naye wavuma. Wabe eseyibuza ukuthi inobani, yathi iyodwa maqede wayidlwengulela embhedeni kamama,” kusho leli lungu lomndeni elizichaze njengesishoshovu samalungelo abantu besifazane abayingxenye ye-ANC Women Desk. Lithe alazi lizomtshela kanjani udadewabo ogqigqqa kodokotela ngenxa yokuhlukumezeka emoyeni. “Nasesikoleni akasaqhubi kahle. Nami ngiphazamisekile ezifundweni zami engizenza oNgoye njengoba isikhathi esiningi bengisichitha ngithamela leli cala. Namanje siyabhala kodwa mina ngize la enkantolo. Lo mthetho wakuleli awunabo ubulungiswa. Usacheme nabantu abadumile nabanemali kuphela,” kusho udadewabo kammangali. Unina wommangali (39) uthe uphatheke kabi kakhulu njengoba isinqumo senkantolo sichithe ingane yakhe. Ngesikhathi iMantshi uNksz Bonisile Ngcobo idedela ngebheyili uSgaqa, unina wommangali wavele wasikhihla enkantolo. Uvunwa yinkantolo nje uSgaqa, ubengaphandle ngebheyili kaR5 000 ngenxa yokuthi umphenyi wayesafuna ukuqoqa ubufakazi. Udadewabo wommangali ukhwele wadilika nakumphenyi, emsola ngokuthi mhlawumbe wafumbathiswa ngumndeni womsolwa. “Leli cala limehlulile. Engathembela kanjani ebufakazini bengane eno-13 futhi ehlukumezekile engqondweni. Nezingubo wazifuna sekwedlule isikhathi. Yingakho sifuna leli cala liphenywe futhi liqulwe kabusha,” kusho udadewabo kammangali. Kulokhu kuvele kwahlanganwa ngamakhanda ngaphandle kwegumbi lokuthetha amacala maqede kwamenyezelwa ukuthi uSgaqa umsulwa. Ezase-Afro nomndeni wakhe baphume bemoyizela, ubona nje ukuthi igcagcele esokeni. Leli cala belilandelwa kakhulu kangangoba nezikhulu zeminyango ehlukahlukene bezifika zizoseka umndeni kammangali. Inkampani eqashe uSgaqa yakhipha isitatimende ithi izolinda isinqumo senkantolo ngaphambi kokuthatha isinqumo ngoSgaqa eyayisimmisile ekuzihlanganiseni nabaculi base-Afrotainment. Leli ciko libonakala nakuma-video ase-Afro athi Amadada kaDJ Nko, Malume kaDJ Tira nekaTipcee ethi Fakaza. IMantshi ebihlalele leli cala izolo bekunguMnuz Thembinkosi Ngema kanti uMshushisi bekunguNtsiki Qhunyiso.