KUYAQHUBEKA ukuqulwa kwecala elibhekene noMfundisi Timothy Omotoso enkantolo enkulu ePort Elizabeth. Namhlanje kufakaza ufakazi wesibili okulindeleke ukuthi adulule okunye ngalo mfundisi osolwa ngamacala okudlwengula nokushushumbisa abantu. Lo mfundisi usolwa nabanye abesifazane ababili okunguLusanda Sulani noZukiswa Sitho okukholakala ukuthi babengabasizi bakhe. Ngesonto eledlule kufakaze ufakazi wokuqala uNksz Cheryl Zondi, owacela ukuthi buvezwe ubuso bakhe kuleli cala ngoba ufuna umhlaba wonke wazi ukuthi uluhlobo olunjani lo muntu u-Omotoso.  Ngesikhathi efakaza wachaza ngokudlwengulwa yilo mfundisi, indlela aphathana ngayo ngesandla esiqinile, waphinde waveza nokuthi wayesaba ukubikela amaphoyisa ngoba ebandleni wayeqashwa yiwo.  Ngaphezu kokufakaza kwakhe nokho abantu bazwakalisa ukungagculiseki ngommeli ka-Omotoso, u-Adv Peter Daubermann, owayehlaba uNksz Zondi ngemibuzo.  Lokhu kwaze kwaholela ekutheni amalungu omphakathi ayehambele icala amhhahhameze ngesikhathi sekuphumiwe enkantolo.  Kuqhubeka leli cala nje ngempelasonto kuvele ukuthi amawele azakhela udumo kuma-Idols, u-Anelisa noNeliswa Mxakaza bayasatshiswa.  Lawa mawele angabanye besifazane abamangalele u-Omotoso.