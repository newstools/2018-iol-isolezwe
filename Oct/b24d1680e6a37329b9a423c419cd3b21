LISOLA isandla esinoboya iphini likamengameli we-EFF elisolwa ngokwamukela uR10 million owakhwatshaniswa eVBS Mutual Bank. UFloyd Shivambu uphefumule okokuqala ngalezi zinsolo zokukhwabanisa imali okuthiwa yakhwatshaniswa ebhange eliseVenda. Lezi zinsolo ziqhamuke ngemuva kophenyo olwenziwe yiSouth African Reserve Bank ngokuwa kweVBS Mutual Bank. “Ake ngicacise la, angizange ngithole R10 million ovela eVBS Mutual Bank noma komunye umuntu owangena kwi-akhawunti yami. Kunabantu abazifihlile okuthiwa ngabaseSARB abanezinhloso ezimbi abangcolisa igama lami,” usho kanje. Uthe akukho okumhlanganisa naleli bhange futhi imizamo yokuhlanganisa iqembu i-EFF nokwenzeka kuleli bhange kuyipolitiki eshibhile. Ukhuluma kanjena nje uShivambu kungenxa yokusabalala kombiko osola abathile ngokuqumba phansi leli bhange liqolwa. Phakathi kwamagama asohlwini ngelikamfowabo omncane uMnuz Brian Shivambu. Umbiko unamagama abangu-27 abasolwa ngokukhwabanisa imali elinganiselwa ku-R1.8 billion neshiye abantu abebonga kuleli bhange behlwempu. UBrian kuthiwa wathola uR16 million awufaka kwi-akhawunti yebhizinisi lakhe maqede wadlulisela uR10 million kwelikaFloyd naye owafaka elinganiselwa ku-R1.3 kwi-EFF. UFloyd uphike zonke lezi zinsolo wathi akukho mali eyake yangena kwi-akhawunti yakhe. Yize kunjalo akavezi noma ikhona eyangena ebhizinisini lakhe noma cha. “Ngemuva kokuzwa lezi zinsolo ngikhulumile nomfowethu ophinde wangikhombisa isitatimende se-akhawunti yakhe ngangayibona le mali. Angikaze nje ngifakelwe imali engu-R10 million kwi-akhawuni yami,” kusho uShivambu. Uthe leli bhange malivikelwe njenge-African Bank kungaqedwa ngalo. “Bonke abathintekayo ekuweni kwebhange kufanele babhekane nengalo yomthetho.”