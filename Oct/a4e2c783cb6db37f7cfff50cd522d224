Izolo uNksz Khusela Diko okhulumela uRamaphosa uthe ayikho incwadi etholwe yihhovisi likamengameli evela kuNene. “Umengameli akazi ukuthi uNgqongqoshe uNene ucela ukwehla esikhundleni. Ayikho incwadi efikile ehhovisi,” kusho uNksz Diko. UMnuz Pule Mabe utshele Isolezwe ukuthi udaba lukaNene luzobhungwa esithangamini sabezindaba se-ANC, uvele wamemezela ukuthi le nhlangano isine-website entsha, uma kuneminye imininingwane evelayo ngoNene uzobazisa abezindaba. “Ngempelasonto i-ANC ibe nelekgotla lapho kudingidwe udaba lokuvuselela inhlangano nobumbano. Akukho okunye okuxoxiwe. Sizonazisa uma kunemininingwane emisha esiyitholayo ngalolu daba. Abaholi bafuna ukuqinisekisa ukuthi zonke izinhlaka ziyazibophezela ekuvuseleleni inhlangano nasekwakheni ubumbano,” kusho uMabe. Umholi we-EFF uMnuz Julius Malema ucele uRamaphosa ukuthi ehlise esikhundleni uNene ngoba wayenobudlelwano nomndeni wakwaGupta. UMalema uthe uRamaphosa akufanele avume ukuthi umnotho uphathwe wumuntu ongathembekile okhohlwa nokuthi wake wavakashela abakwaGupta. UMnuz David Maynier weDA uthe uma kuyiqiniso ukuthi uNene ubhalele uRamaphosa incwadi ecela ukuhoxa esikhundleni, kufanele ayamukele incwadi yakhe ngoba abantu sebembuka ngelinye iso manje. Umkhulumeli we-IFP kuzwelonke uMnuz Mkhuleko Hlengwa uthe umbuzo abazibuza wona wukuthi ngesikhathi kunabasebenzisa umbuso ukufeza izinhloso zabo, uRamaphosa wayeyiphini likamengameli futhi bafuna ukwazi ukuthi yena wayenzani ngesikhathi kuqhubeka lezi zinto. “Kuzosiza isizwe ukuthi uMengameli Ramaphosa ayofakaza kwiKhomishini kaJaji Zondo. Miningi imibuzo esengqondweni yabantu uma bezwa okwakwenzeka ngesikhathi umengameli eseyiphini lowayengumengameli wezwe, uMnuz Jacob Zuma,” kusho uHlengwa.