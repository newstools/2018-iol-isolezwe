KUDWENGULWE intombazane eneminyaka engu-16 yaKwaNongoma ethathwe amadoda amahlanu ayithumba izinsuku ezinhlanu eshintshana ngayo ngocansi, maqede ayilaxaza esigangeni ashaya utshani. Umgilwa ongeke adalulwe ukumvikela, kuthiwa wehlelwe yilesi sigameko emuva kokushaqwa amadoda ngoLwesine lwesonto eledlule. Umthombo osondelene nodaba, uthi le ntombazane ibithunywe komunye umuzi ngesikhathi ihlangana namadoda abehamba nowayeyisoka likababekazi wayo. Kuthiwa bayiyekile yadlula yaya kulo muzi kanti bayakhela uzungu. Ithe uma ibuya bayibhozomela bayikhomba ngesibhamu bayifaka emotweni beyibophe emehlweni ngendwangu. â€œSengathi indwangu ibikhanya, wakwazi ukubona ngoba uthi imoto yabheka ngasoPhongolo igijima. Bafika bamfaka endlini eseduze komgwaqo obheke oPhongolo nokuyilapho-ke ababemphendule khona umfazi wabo," kulanda umthombo. Kuthiwa abanye babemdlwengula ngaphandle kokufaka ijazi lomkhwenyana kanti abanye babelifaka. Kuthiwa bamdlwengula bephindelela izinsuku ezinhlanu bengamniki kudla namanzi okugeza. Abakubo kwale ntokazi bese beyifune baze bakhathala bengayazi ukuthi ishonephi sekuduma amakhanda kubona. Kuthiwa ngeSonto omunye walaba balisa washayela unina womgilwa ucingo ebuza ukuthi engathanda bayishiye kuphi indodakazi yakhe. Lokho kwalandelwa ukuthi le ntokazi bayilaxaze kwenye indawo okuthiwa kuKwaMinya khona KwaNongoma basuka lapho babaleka. Uthi umthombo le ntokazi isathuthumela emuva kwalesi sigameko iyabonakala ukuthi kusazothathaha isikhathi ukuyedlulisa le nto eyehlele. Okhulumela amaphoyisa KwaZulu-Natal uLieutenant Colonel Zwane uthe amaphoyisa athungatha abantu abenze lesi sigameko kodwa bekungakaboshwa muntu.