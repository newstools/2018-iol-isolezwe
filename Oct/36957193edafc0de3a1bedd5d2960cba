Lo wesifazane kuthiwa unele wabona ukuthi isinqandamathe sakhe sihuqa obudala, wathi ngibonwa yini wayigwexa iselula ethutha izithombe nemiyalezo ekufaka kwenye iselula ukuze akucubungule kahle esenesikhathi. Kuthiwa ubethumela nakumaselula odadewabo imiyalezo ayisolayo. Kuthiwa le ndoda ithe ivuka yabona ukuthi lo wesifazane ubematasa ngeselula yayo yavele yafaka icala enkantolo idinwa ukuthi akazihloniphi izindaba zayo zangasese. Inkantolo yaseRas Al Khaimah ebihlalele lolu daba ithe impela le ndoda ihlukunyeziwe, aphuliwe amalungelo ayo. Lo wesifazane uthe umyeni wakhe wamnika inombolo eyimfihlo yokuvula iselula ngesikhathi ebambe ukuthi kunowesifazane oyishende lakhe abhizi naye. Kuthiwa leli zwe linomthetho oqondile othinta izindaba zobuchwepheshe besimanje namaselula. Abantu kuTwitter bebezwelana nalo wesifazane bethi ukube bekungekho mikhuba ayisolayo, ubengeke ayiguduze iselula yendoda yakhe. Bathi kuyihlazo ukuthi indoda igqume ejele umkayo. Abanye bebethi kukahle impela ukuba ayobhadla ejele ngoba upekequla izindaba ezingahlangene naye. - The Daily Mail