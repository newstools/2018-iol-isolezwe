UNyazi luthe uthisha wayehlonishwa engathintwa. Kudingeka kubuye isithunzi sabo. “Uthisha wayehlonishwa esikoleni. Manje angazi noma siyalakha noma siyalibhubhisa yini izwe. Kusanda kungcwatshwa uthisha egwazwe yingane yesikole,” kusho uNyazi. Likusho lokhu lishumayela esigabeni sokuqala soMkhosi weLembe obusezinkundleni zemidlalo iMoses Mabhida, eThekwini. Bekulokhu kuqhume njalo u-amen, uyingcwele ngesikhathi liqhubeka nentshumayelo. Luthe othisha uma beke bashaya abafundi baphelelwa umsebenzi. “Imfundo iwukhiye. Thina sasibahlonipha kabi othisha, babesishaya futhi. Kodwa manje uma uthisha eke washaya ingane yesikole umsebenzi uphelile.” Lunxuse ukuthi bahlonishwe lwathi ngaphandle kothisha ayikho indlela eya phambili. Lugxeke uhlelo lokududulwa kwabafundi abasuke bengaphasanga lwathi bafike babhajwe uma bengasadudulwa. “Mhlazane kwaphela ukududulwa kuyokwenzekani ngalabo abebedudulwa?” UNyazi lukhale nangeziteleka ezikoleni lathi zikhona ngenxa yamalungelo abafundi. Uma kutelekwa kushiswa izinsiza kufundisa nezakhiwo. “Asibuyelwe yinhlonipho esasinayo. Amanye amalungelo ayasicindezela.” Lugxeke nokubulawa kwabanebala elimhlope. “Kudlwengulwa izingane, awazi kwenzekani ezweni. Inkantolo ike ithole ukuthi ubufakazi abuhlangani kodwa udokotela ebe eveze ukuthi bukhona ubufakazi. Asicele uJehova abuyise onembeza. Elethu leli lizwe kumele silakhe sishiye abantu abazolihola.” Lunxuse eSilweni ukuthi kuyiwe edlinzeni leLembe kuyokhulekwa ngoba amazwi alo okugcina athi “ngeke nilibuse”. Luthe ngendlela izinto ezenzeka ngayo ezweni kusobala ukuthi amazwi eLembe ukhona umthelela anawo ngoba lakhala kanje ngoba lalibulawa. UNyazi luphe iMbube izinkomo eziyisikhombisa.