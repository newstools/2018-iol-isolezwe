Izolo kuthiwa idlanzana labazali livale amasango esikole, lamisa izingane ngaphandle ngoba lithi abamfuni uthishanhloko obekulindeleke ukuthi aqale ukusebenza esikoleni. Lokhu kuholele ekutheni izingane ezifunda kulesi sikole esisuka kuGrade R kuya kuGrade 7 zigcine sezimi ngaphandle kwamasango esikole. Kuze kwabizwa amaphoyisa ukuze aqaphe isimo njengoba leli dlanzana labazali belizimise ngaphandle kwesikole izingane eduze komgwaqo, zicula zithi azimfuni uthishanhloko omusha. Umzali ocele ukuthi igama lakhe ligodlwe uthe babone izingane zibuya emakhaya zithi akufundwa esikoleni. “Ingane yami ifike ekhaya ekuseni yangitshela ukuthi akufundwa esikoleni kuyaculwa, kukhona abantu abathi izingane azithi azimfuni uthishomkhulu uNgubo, obekufanele aqale namuhla (esho izolo). Okusiphatha kabi wukuthi laba bantu bathi bangabazali kodwa bavimbela izingane ukuthi zifunde,” kusho umzali. Omunye wabazali obekulabo abavale isikole naye ongathandanga ukudalulwa, uthe bathole ngoLwesihlanu olwedlule ukuthi kuzongena uthishanhloko omusha, obekufanele aqale ukusebenza izolo. Uthe abazali bakuthole lokhu ngesikhathi bezama ukuthola ngokuholele ekutheni kumiswe umhlangano wokukhetha isigungu esilawula isikole. Lo mzali uthe isigungu salesi sikole asisebenzi ngenxa yokuthi kukhona omunye wabazali okuthiwa ubephenywa. Uthe bekufanele engabe kukhona umzali okhethwayo ukuze kuqhubeke ukusebenza kwesigungu sesikole kodwa lokhu akwenzeki ngoba usuku lokukhetha lulokhu luhlehliswa. Lo mzali uthe babone kungcono bavale isikole ukuze bazwakalise ukukhathazeka kwabo. Laba bazali bathe bafuna kuqhubeke uthisha obebambe esikhundleni sokuba nguthishanhloko ngesikhathi kungakafakwa uthishanhloko omusha. “Thina besizitshela ukuthi kuzoqhubeka lo thishomkhulu obevele ekhona ebambile. Okusiphathe kabi kakhulu ukuthi singatshelwa uma sekufakwa uthishomkhulu omusha,” kusho umzali. Okhulumela uMnyango wezeMfundo KwaZulu-Natal, uMnuz Sihle Mlotshwa uthe kuyakhathaza ukuphazamiseka kokufunda kwezingane. Uthe bazocela umbiko ophelele ebuholini besifunda mayelana nalesi sigameko.