Amalungu ebandla leJesus Dominion International eholwa nguMfundisi Timothy Omotoso, aphume esephelezelwa amaphoyisa ekhishwa ngababhikishi abazibiza ngeCitizens In Unity. Umbhikisho ubuholwa yi-ANC Youth League (ANCYL) ne-ANC Women’s League (ANCWL) kukhona namalungu e-EFF nezinye izinhlaka zomphakathi. Izolo kujikijelwane ngamazwi phakathi kwamalungu ebandla nababhikishi abaqale ukuqhinqa ngaphandle kwesonto ngo-9 ekuseni. UMnuz Luyolo Nqakula okhulumela i-ANCYL kwelinye lamagatsha ePE utshele Isolezwe ukuthi bakujabulele ukuthi umbhikisho wabo ube yimpumelelo. “Sizamile ukukhuluma kahle nobuholi bebandla kodwa basidelela. Sithole ukuthi isonto alinaso isitifiketi futhi ibhilidi akumele liphendulwe isonto. Umyalezo wethu emalungwini ebandla ukuthi leli sonto alinandawo ePE futhi noma bangalibeka kuphi sizolivala,” kusho uNqakula. Uthe sebekhulumile noMasipala wakuqinisekisa ukuthi namuhla uzothumela ikomiti ukuyovala ibhilidi, kususwe nophawu lwebandla. Okhulumela i-EFF uMnuz Luvuyo Ponase uthe banqume ukuhlanganyela kulo mbhikisho ngoba lolu daba luthinta umphakathi. Uthe ibhilidi alikho esimeni sokuthi kube nesonto kodwa yindawo yebhizinisi. Ngesikhathi abazalwane bephuma esontweni abanye bebegxeka ababhikishi bethi ngeke bayeke ukweseka umfundisi abambiza ngendoda kaNkulunkulu. Omunye wabaholi bebandla onqabe negama lakhe utshele Isolezwe ukuthi ngeke aphawule lutho maqede wavala ucingo. UMasipala iNelson Mandela Bay ukuqinisekisile ukuthi ibhillidi lalingakhelwe ukuthi kusontwe kulo. Inhlangano yamabandla esimanje iChurch Leaders Council of South Africa ithe iyazwelana nabo bonke abesifazane abathinteka odabeni lokuhlukunyezwa u-Omotoso. Okhulumela inhlangano uMfundisi Nathi Zondi uthe okubaphatha kabi ukuthi konke lokhu kwenziwe egameni lesonto. Uthe bayathemba ukuthi kuzokwenzeka ubulungiswa kuleli cala abafuna lithethwe ngenhlonipho nangokuvikela abagilwa. Icala lika-Omotoso elithethwa eNkantolo eNkulu ePE liqale ukushuba uNksz Cheryl Zondi ongomunye wabagilwa ethula ubufakazi. Kulindeleke kuvele abanye ofakazi njengoba icala libuyela enkantolo namuhla. I-Citizens In Unity izobhikisha namuhla enkantolo kanti UMengameli we-ANCWL uNksz Bathabile Dlamini uzobiza izithangami nabezindaba namuhla. U-Omotoso odabuka eNigeria ubhekene namacala angu-63 okubalwa awokudlwengula nokushushumbisa abantu. Uboshwe noNksz Lusanda Sulani NoZukiswa Sitho abasolwa ngokumsiza ekushushumbiseni amantombazane.