KUBIKWA ukuthi usecele ukukhululwa esikhundleni sakhe uNgqongqoshe wezeziMali uMnuz Nhlanhla Nene ngemuva kokuvela kwezindaba ezishaqisayo zokuhlangana kwakhe nabomndeni wakwaGupta. UNene uphumele obala ngemihlangano yakhe nabakwaGupta ngesonto eledlule ngesikhathi efakaza kwikhomishini ephenya ngokulawulwa kombuso yidlanzana. NgoLwesihlanu uNene uxolisile ngokuhlangana nabakwaGupta ekhaya labo nasendaweni yabo yokusebenza, nangokungaphumeli obala ngalokhu ngesikhathi kusenzeka. NgoMsombuluko iphephandaba iBusiness Day libike ukuthi uNene usecele ukuhoxa kwesobuNgqongqoshe ngenxa yokuvela kwalezi zindaba. Eminyakeni edlule uNene ubelokhu ekuchithe njalo kwabezindaba ukuthi wake wahlangana nalo mndeni. Kuvela lezi zindaba nje iqembu eliphikisayo i-EFF nalo liyalele uNene ukuthi akesule kulesi sikhundla kungenjalo lizodalula ‘amahlazo akhe’ emphakathini. IPhini likamengameli wale nhlangano uMnuz Floyd Shivhambu lithe bazompheka ngobhojwana, aze asule esikhundleni. Uthe baseza nemininingwane ngemali yesikhwama iPIC eyatholwa yinkampani yendodana kaNene. Uthe basazoliphenya ibheshu kuNene obethathwa njengengelosi uma kukhulunywa ngenkohlakalo kuleli. FUNDA: I-EFF isazoneka ‘amahlazo’ kaNene Ngawo uLwesihlanu uNene akhipha ngawo isitatimende sokuxolisa ngokungaphumeli obala ngemihlangano yakhe nabakwaGupta iMail & Guardian, yashicilela udaba ngenkampani kawoyela eseMozambique okusolwa ukuthi ngeyendodana kaNene eyahlomula ngemali yePIC ngesikhathi uNene esayiPhini likaNgqongqoshe wezeziMali. UNene ekhuluma kwikhomishini ukuchithile ukuthi kukhona okubi noma okuwumkhonyovu akwenza ngesikhwama sePIC. Nayo iPIC ithi kwalandelwa yonke imigudu ngesikhathi kuxhaswa le nkampani. I-ANC kulindeleke ukuthi ithole isicelo sikaNene sokwesula kwesobuNgqongqoshe namhlanje.