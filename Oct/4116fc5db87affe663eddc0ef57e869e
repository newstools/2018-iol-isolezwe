Lokhu kuvezwe ocwaningweni olwenziwe emazweni ahlukene lubheka imidlalo edlalwa yizingane nomthelela engaba nawo kuzona. Belubheka umthelela wokuzibandakanya kule midlalo ezinganeni ezingaphezu kuka-17 000 emhlabeni wonkana. Abacwaningi besikhungo semfundo ephakeme iDartmouth College, e-United States, baveze ukuthi iningi labo likholelwa ekutheni ukudlala ama-video games anodlame kunyusa amathuba okuba nodlame - basebancane abaphikisana nalokhu. USolwazi Jay Hull, ongungoti kwezokwelashwa kwezifo ezithikameza ingqondo ongomunye wabacwaningi abahamba phambili, uthe imiphumela yabo iveza ukuthi ukudlala ama-video games anodlame kunomthelela ekutheni izingane zigcine zinodlame. “Ngokwemiphumela esiyitholile sikholwa ukuthi kuyacaca ukuthi amavideo games anodlame anomthelela ekunyukeni kwamathuba odlame,” kusho uHull. Abacwaningi babheke imikhuba yodlame ezinganeni ezidlala ama-video games anodlame esikhathini esingangezinyanga ezintathu kuya eminyakeni emine ziwadlala. Izigameko zodlame abebezibheka kuzona bekuwukushaya ezinye izingane noma ukulwa nezinye izingane esikoleni - bebebheka nokushiwo ngabazali bazo, izingane ezilingana nazo nothisha ngezigameko zodlame esezike zabandakanyeka kuzona. Abacwaningi bathe banethemba lokuthi ucwaningo lwabo lungashintsha imicabango yalabo abebezitshela ukuthi ama-video games awanamthelela otheni ezinganeni. Ucwaningo lwabo lulandela olunye asebeke balwenza phambilini obelubheka umthelela wama-video games ekuziphatheni kwezingane - njengoba beveze ukuthi iningi lawo seligqamisa ukubhema, ukuphuza nocansi olungaphephile njengezinto ezinhle nokunomthelela othile ezinganeni eziwadlalayo. Amanye akhuthaza abantu ukuthi bashayele budedengu - okwenza ukuthi zithi ziqala ukushayela izingane zishayele budedengu.