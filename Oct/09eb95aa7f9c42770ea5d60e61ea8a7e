UMnuz Thabani Mzolo (23) uvele eNkantolo eNkulu yaseThekwini izolo, ngecala lokubulala uSthembele Zolile Khumalo (21) kodwa engenaye ummeli, okuvele ukuthi akamkhokhele labe selihlehla icala. Bekulindeleke ukuba kuqale ukuqulwa kwecala lakhe, obekubekwe ukuthi kuzoqhubeka kuze kube nguLwesihlanu. Kuvele ukuthi ummeli wakhe okhokhelwayo, uMnuz Charl Claassen akakhokhelwe okwenze wangalubhada enkantolo. IJaji uGraham Lopes libe selihlehlisa leli cala ukuze uMzolo athole ummeli wesihle ozokwazi ukummela. “Sizoqhubeka naleli cala ngoMsombuluko usukwazile ukuthola ummeli wesihle, ukwazi nokuhlala phansi naye ukuze ezokwazi ngecala. Ummeli wakho obephethe leli cala uhoxile ukukumela ngenxa yezinkinga zezimali,” kusho uLopes. Umndeni kaZolile ubukhona enkantolo usuka eShowe. Bekukhona namalungu omphakathi egqoke izikibha ezinobuso balesi sitshudeni. Khonamanjalo, liyaqala ukuqulwa namhlanje icala lokubulawa komfundi uPhiwayinkosi “Macala” Mhlongo (15) waseMlaza okwatholwa ikhanda lakhe lihlukene nesidumbu. Ngo-Ephreli 4 nyakenye ikhanda likaPhiwayinkosi latholwa lilahlwe ndawana thizeni eMlaza, isidumbu sakhe satholwa ngasesikoleni eManyuswa Primary. Ezinye zezicubu zakhe okubalwa ubuntu bakhe kwatholwa emzini mumbe. Abasolwa baboshwa ngalo ilanga lesigameko. Kuleli cala kuboshwe uMnuz Thulasizwe “Thula” Nene (18), Njabulo “Nzure” Mbatha (23), Njabulo Mhlongo (20), Simphiwe “Maviva” Ntshangase(18), Luyanda “Lu” Zulu (20) noBanele “Boy” Mhlongo (18). Laba babhekene namacala amahlanu, elokuthumba, elokubulala, amabili ezibhamu ezingekho emthethweni necala lezinhlamvu. Izolo bekumele liqale ukuqulwa icala eNkantolo eNkulu yaseThekwini kodwa umsolwa wesithathu, uMhlongo kuvele ukuthi kukhona ukungazwani nommeli wakhe. Ijaji uMokgere Masipa libe selihlehlisela ukuba liqale namhlanje icala. Leli cala lizoqulwa amasonto ayisithupha, kulindeleke kuphothulwe ngoNovemba 7 ukuqulwa kwalo. Bangu-40 ofakazi kuleli cala.