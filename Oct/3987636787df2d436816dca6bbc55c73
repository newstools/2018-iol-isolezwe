UMnuz Sikhumbuzo Mjwara (41) ulahleke ekupheleni kuka-Agasti nonyaka kade eseNkantolo yaseVerulam ehamba icala lombango phakathi kwakhe nozakwabo ababanga naye ubunikazi bendawo ephambili yokudla eMhlanga, iBarrio. Umndeni wakhe uveze ukuthi wazi ukuthi uzakwabo wakokotela amaphepha amenza kube nguyena ophethe le ndawo yokudla eseMhlanga ekubeni bengalihlanganisele ibhizinisi. Okhulumela amaphoyisa uLt Colonel Thulani Zwane ukuqinisekisile ukuthi babophe abasolwa ababili ngodaba lokuthunjwa kwalo somabhizinisi. “Uphiko lwe-Organised Crime Unit lubophe abasolwa ababili abaneminyaka engu-35 no-37 ngo-Okthoba 3 ngecala lokuthumba. Bavele eNkantolo yaseVerulam, icala lahlehliselwa u-Okthoba 15. Bagcinwe esitokisini. Omunye umsolwa oneminyaka engu-37 uboshwe ngo-Okthoba 4. Uvele enkantolo ngo-Okthoba 5. Naye usatokile,” kusho uZwane. Laba bobathathu bazobuyela enkantolo ngo-Okthoba 15. Isolezwe lithole ukuthi izolo kuboshwe elinye iphoyisa lisemhlanganweni wokuqeqesha abaphenyi ngalo leli cala kodwa lokhu akuzange kuqinisekiswe ngamaphoyisa. Kuboshwa laba nje lo somabhizinisi akakatholakali. Umfowabo walo somabhizinisi uMnuz Philani Bhengu ethintwa yiSolezwe izolo uthe okubaphatha kabi ukuthi abazi ukuthi umfowabo ukephi. “Kuyasijabulisa ukuthi kukhona ababoshelwe ukuthumba umfowethu, okubuhlungu ukuthi asazi ukuthi ukephi kuze kube manje. Asazi noma uthunjelwe umbango wamabhizinisi akhe noma amathenda. Siyasola nokho ukuthi ukulahleka kwakhe kusondelene nomsebenzi wakhe abewenza wamabhizinisi namathenda. Sisebumnyameni nje. Sesithembe laba ababoshiwe ukuthi bazokhuluma iqiniso,” kusho uBhengu. UMjwara kuthiwa waduka ngelanga athathwa ngalo ngamaphoyisa, phambi kwengoduso yakhe nonogada wakhe eNkantolo yaseVerulam, akaphindange wabonakala. Kuthiwa ngesikhathi bemthatha bathi uyophenywa ngecala elithize elithinta amathenda.