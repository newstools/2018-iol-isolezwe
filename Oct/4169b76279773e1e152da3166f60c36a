Empeleni kufanele ngabe bonke abaholi yivangeli abalishumayela ngokukhulu ukukhuthala leli lokukhuthaza abantu ukuhlela umndeni. Ivangeli lokuhlelwa komndeni yinto esiyidinga cishe ukudlula zonke izinto esizolokhu sicefezelwa ngazo njengoba kuza imikhankaso yokhetho maduzane nje. Kuliqiniso elaziwayo ukuthi ububha okuhlasele abantu abamnyama kubuye kubangelwe nayikho ukuzalwa kwezingane kungaziwa nokuthi zizokondleka kanjani. Akusavamisile ukuzwa abantu bekhuluma inkulumo ebaluleke njengalena eyethulwe nguNkk Thusi. Eminyakeni edlule ihhovisi likaNdunankulu wesifundazwe saKwaZulu Natal lamemezela ukuthi linemali eyizigidi elizoyisebenzisa ukulwa nama-blesser. Kuyadabukisa ukusho ukuthi leyo mali kwagcina kungacacanga kahle ukuthi yabe izosetshenziswa kanjani ukuze ihlenge eyabe iphume egameni labo. Mhlawumbe bekungakuhle leyo mali uma kungukuthi isakhona iphinde isetshenziswe ukuphusha imikhankaso yokuqwashisa mayelana nokuhlela umndeni.Yize indaba yokuhlela umndeni ithinta wonke umuntu kodwa kungaba ngumqondo omuhle ukuthi imikhankaso enjalo igxiliswe kakhulu entsheni ikakhulu ezindaweni zasemakhaya nasemijondolo. Ucwaningo lwami lukhomba ukuthi abesilisa nabesifazane abasebasha bathola izingane besafunda isikole. Baqeda isikole noma bashiye phakathi bayosebenza emadolobheni amakhulu bafike bahlale ezindaweni eziyimijondolo nasemahostela baqhubeke nokuthola izingane ngaphandle kokuqondisisa kahle isimo sabo sezomnotho. Nezingane ezisuke zizalelwe ezindaweni ezingahlelekile nazo ziyakhula ziqhubeke nokuzalela khona lapho zikhulele khona. Izingane abazithola edolobheni bazihambisa emakhaya lapho bevela khona. Nakhona emakhaya kusuke kunezingane abazishiye khona abazithola besafunda isikole. Abanye bazigcina khona emadolobheni zikhulele emijondolo ngezizathu ezahlukene. Yize izingane ezizalwe zakhulela emalokishini zizalisana kodwa kuvamise ukuthi emva kokuthola ingane eyodwa zingabe zisaqhubeka nokuzala kuze kube yisikhathi esifanele. Kungalezi zizathu ngithi ukugqugquzelwa kokuhlela umndeni kufanele kuhanjiswe nakakhulu ezindaweni engizibalule ngenhla. Mhlawumbe namabandla amahlelo ahlukene kungakuhle abambisane nezinhlaka zikahulumeni ukuphusha lo mkhankaso. Ngokombiko we-United Nations eminyakeni engu 50 ezayo isibalo sabantu emhlabeni kulindeleke senyukele ku-9 billion. Ngokwe-United Nations kumele kuqhanyukwe nezindlela ezintsha zokukhiqiza ukudla ukuze abantu bezoba nokudla okwanele emhlabeni jikelele.Umbiko we-United Nations usitshela ukuthi ukwanda kwabantu kumele kuhambisane nokubakhona kokudla. Impela kuzofanele siyisukumele sonke le ndaba ngoba iKZN ihlala ihamba phambili uma kukhulunywa ngezinto ezinomthelela omubi kwinhlalakahle yomphakathi.  Eugene Biyela