UMnuz Wisani Maluleke, oyisazi sezulu kwaSouth African Weather Service, uthe namhlanje izulu lizoqhubeka nokuna kuyo yonke iKwaZulu-Natal kusukela eMargate kuze kuyoba seKosi Bay kodwa izothi ukuncipha kusasa kwazise kulindelwe ukuthi liguqubale. NgoMgqibelo kulindelwe u-30% wemvula ekuseni nantambama, Uthe kuzoba nomoya ogudla ngamandla ezindaweni ezigudle ugu. UNgqongqoshe wezokuBusa ngokuBambisana nezoMdabu KwaZulu-Natal, uNkk Nomusa Dube-Ncube, uthe amathimba akhe ezinhlekelele ami ngomumo. Esitatimendeni esithunyelwe kwabezindaba, uNkk Dube-Ncube uthe namhlanje uzobe eKwaNongoma eqwashisa abantu ngokushintsha kwesimo sezulu njengoba kuqala ihlobo. Uthe ukuguquka kwesimo sezulu kuza nezinkinga zezikhukhula, ezombani, izishingishane nomlilo wamadlelo. Kulindeleke ukuthi namhlanje kuqale uhlelo lokunika abantu izinsiza zokuvika umbani. Ezinyangeni ezimbili ezidlule kufe abantu KwaNongoma emuva kokushaywa wumbani. UNkk Dube-Ncube uthe uzovakashela imindeni eshelwe yizindlu ngenxa yezulu futhi uzobe ehambisana noNgqongqoshe wezeziMali KwaZulu-Natal uNkk Belinda Scott. “Ngaphandle kokuvakashela umphakathi ngizophinde ngikhiphe amathimba ezinhlekelele ukuze ahlale eqaphile ngoba ucwaningo luveza ukuthi umbani uhlasela kakhulu KwaZulu-Natal futhi kushona nabantu. Ngizoqwashisa umphakathi ngomthelela wesivuvujikelele ukuze uhlale uqaphile,” kusho uNkk Dube-Ncube esitatimendeni. Mayelana nokukhishwa kwezinsiza ezivimba izulu KwaNongoma, uNkk Dube-Ncube uthe baqale ukuzikhipha ezindaweni zasemakhaya ngoba izulu elibulala abantu livamise ukudlalela ezindaweni ezisemakhaya.