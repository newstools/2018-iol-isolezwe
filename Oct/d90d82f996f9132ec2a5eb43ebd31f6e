UButhelezi ukusho lokhu izolo ekhuluma emcimbini obuseWasbank, eNdumeni, ngesikhathi kwethulwa uhlelo lwamanzi afakwe emizini yabantu. Uthe bukhulu ubunzima obubhekene nabesifazane empilweni ngakho bayadinga ukuhlonishwa. “Lolu hlelo lwamanzi afakwe lapha eWasbank luzokwethula usizi lwabesifazane okuyibo abahamba amabanga amade beyokha amanzi baphinde bayotheza izinkuni. Ngakho bayadinga ukuhlonishwa hhayi njengalezi zinja ezibadlwengulayo. Yizinja lezo. Laba bantu bayasinakekela basizamele nokudla ngoba thina madoda sibheka bona,” kusho uButhelezi. Lolu hlelo luzohlomulisa abantu abangaphezulu kuka-2 500 kanti ludle imali ebalelwa kuR15 million njengoba lwethulwe naseMsinga. UButhelezi ubuye wakhala ngodaba lokudliwa komhlaba ngaphandle kwesinxephezelo. Uthe luyinkinga ngoba lubalekisa abatshalizimali. “Ngiyamzwela uMengameli uCyril Ramaphosa ngoba uyagwaqaza eNew York ufuna abatshalizimali ukuze bafukule umnotho ukhule usuke ku-1.09 % uye ku-5% nokuyilapho izwe lizokwazi ukulwa nendlala kudaleke amathuba omsebenzi. Kodwa uma kusenje kunzima ngoba akekho umuntu ongazoqala ibhizinisi kuleli ngoba basaba ukuthi lizodliwa nomhlaba ngaphandle kwesinxephezelo. Mina ngempela ngiyamzwela uRamaphosa. Kumanje bakhuluma nangalo mhlaba ongamanenjana ophethwe yiNgonyama Trust nowasala siphucwa abamhlophe,” kuqhuba UButhelezi. Uthe njengoba kunyuka uphethroli kusho ukuthi inkulu inhlupheko ezayo ngoba kuzonyuka nokudla. Ucele abesifazane baqinise ekutshaleni ukudla balime ngoba amanzi sebenawo. UButhelezi uthe lokhu kungasiza ukulwa nendlala. Ubuye wanxusa ukuba abantu bafundiswe ukufuya onogwaja ngoba inyama yabo inomsoco. Uthe ngisho izitshalo ziyakwazi ukulwa nezifo ezifana nesofuba, ingculazi nezinye. UNksz Thandazile Sibaya, oyilungu lomndeni ohlomule ngompompi, uthe abazi bangabonga bathini ngokuba semizini engu-285 ehlomulile. “Sijabule kakhulu futhi siswele imilomo nangokubona uMntwana waKwaPhindangene ezophuza amanzi lapha ekhaya,” kujabula uNksz Sibaya. Umphakathi unxuswe nokuba uyiphathe kahle ingqalasizinda yamanzi ukuze uqhubeke nokusizakala uthole amanzi ahlanzekile.