UPiet du Plessis utshele Isolezwe ukuthi balindele impendulo noma yinini kusukela namhlanje mayelana nokuthi isicelo sabo siphumelele yini. “Amaphepha siwafake cishe emasontweni amabili edlule. Sesilindele impendulo. Kuyashiyana ngamacala ukuthi baphendula nini kodwa angiboni ukuthi inkantolo izoya ekhefini ngesonto lokuqala likaDisemba bengasiphendulile. Kungaba kuleli sonto noma ngelizayo,” kusho uDu Plessis. UBrickz wagwetshwa iminyaka engu-15 yiNkantolo yeMantshi yaseRoodepoort ngonyaka odlule ngemuva kokumlahla ngecala lokudlwengula umshana wakhe. Ngo-Ephreli wadedelwa ngebheyili kaR80 000 kuyona le nkantolo esalinde ukuthi kulalelwe isicelo sakhe sokudlulisa icala. INkantolo eNkulu yaseGauteng isichithile isicelo sakhe wabuyela ejele ngenyanga eyedlule. UDu Plessis uthe uma isicelo sabo siphumelela bayobe sebethola usuku abazovela ngalo enkantolo. “Sisalinde lokho uzobuyela enkantolo futhi ayocela ibheyili kuze kuba kuyaphothulwa ukulalelwa kwesicelo sakhe. Unethemba (uBrickz) futhi uqhuba kahle. Njengoba inkantolo yamyalela ukuthi abuyele ejele ayoqhubeka nesigwebo sakhe, wenza njengoba kwakushiwo ngoba uyawuhlonipha umthetho,” kuchaza uDu Plessis. Njengoba uBrickz ayephumile, kwasuka omkhulu umsindo ngokuthi uzonandisa emcimbini wemiklomelo, amaMzansi Kwaito and House Music Awards. Abanye, okubalwa kubo noNtsiki Mazwai owaziwayo ukuthi akanqeni ukukhuluma akucabangayo, babekugxeka lokhu. UBrickz uzakhele udumo ngezingoma okubalwa kuzo iSweety Mababy, Tjovitjo nezinye.