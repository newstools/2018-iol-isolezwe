USHUKWE amankwahla aze aqhuma owesilisa obesolwa wumakhelwane ngokuntshontsha imoto yomngani wakhe wesifazane okuthiwa ubesazitika ngocansi. UMnuz Sphelele Hlatshwayo waseMnambithi kuvela ukuthi wehlelwe yilesi sehlo ekade ehambe nabangani bakhe noNksz Lungile Mbonambi osebenza kumasipala ngenhloso yokuzijabulisa. Umthombo osondelene nalaba bobabili uveze ukuthi uNksz Mbonambi wafakelwa uyise wezingane imali, wase ekhipha ngayo umfowabo kayise wezingane nalaba bangani bakhe agcine esebasola ngokuntshontsha imoto yakhe. “Ngangihamba nabo sabuya ebusuku kakhulu kukhona nenye intombazane yesibili ewumngani wakhe. Uma sifika endlini wathi asihambe siyothenga utshwala nogwayi ngemoto yakhe. Sonke sasidakiwe sikhathele kodwa sasola ukuthi kukhona abafuna ukukwenza ngendlela ababesixosha ngayo. “Sama emnyango sacutha. Sabona sebenza ucansi bobathathu nale ntombazane esingayazi. Sahamba ngemoto sathi sesibuya savelelwa yingozi,” kusho lo mthombo. Ethintwa uHlatshwayo uvumile ukuthi unolwazi ngalolu daba wakhala ngezinhlungu emankwahleni. “Ngiyasaba manje ukukhuluma ngalolu daba, ngiyabona ukuthi angiphephile. Asizange siyintshontshe imoto yingakho sashayela ucingo nomphathi wethu sivelelwa ingozi. "Ngiyafisa lo sisi ayilungise le nto ngoba sithathwe amaphoyisa sesisolwa ngokuntshontsha imoto ekubeni besiyibolekiwe,” kusho uHlatshwayo. Ngaphandle kwakhe kunowesilisa okuthiwa usinde eklajwa ngebhodlela nguNksz Mbonambi. Ethintwa uNksz Mbonambi uvumile ukuthi wayekhona kodwa wathi laba bazithathela izikhiye zemoto ngokungemthetho. “Ikhona into ekanjalo, omakhelwane bami. Bayiboleka imoto nganqaba, kanti ngizozela ngilale, bantshontsha izikhiye. “Ngamanga ukuthi ngangenza ucansi. Ngishilo ngathi abeze sixoxe. Vele ngimgwazile ngoba uyena oqale waphakamisa ibhodlela ngamphuca ngamgwaza,” kusho uNksz Mbonambi. Mayelana noshukwe amankwahla, lo wesifazane uthe akanalwazi lwalokho. Abalimele bathi bawavulile amacala emaphoyiseni.