Kwi-video uGigaba udlala ngesitho sakhe sangasese aze athi “awucabange seyisemlonyeni wakho babe.” UGigaba uxolisile kubantu baseNingizimu Afrika wathi i-video yebiwa kwiselula yakhe ngabathile abayivula ngokungemthetho bathatha izinto abazisebenzisela ukumhlukumeza. Umkhulumeli kaGigaba, uMnuz Vuyo Mkhize, izolo ngesikhathi echazela Isolezwe nge-video uthe uGigaba uqale ukuzwa ukuthi kunabantu abane-video ayeyiqophele umkakhe ngonyaka odlule. Laba bantu bathinta uGigaba bafuna uR5 million phakathi kuka-Ephreli noMeyi kodwa wangabanika. “Emuva kwalokho bathi kufanele abazamele izinkontileka kuhulumeni ukuze bathole imali kodwa uGigaba wabikela uNgqongqoshe wezobuNhloli wangaleso sikhathi uMnuz David Mahlobo futhi wavula necala. Akazi ukuthi obani abenza le nto kuye kodwa usekwamukelile ukuthi uyindlalifa kaMsholozi ekubeni wuzingelwayo ngoba akekho ungqongqoshe ophenywa njengaye,” kusho uMkhize. Uthe umndeni kaGigaba ukhathazekile ngokugcwala kwale video ezinkundleni zokuxhumana kodwa uyameseka ngoba usukwamukele ukuthi kunabantu abafuna ukumdicilela phansi. UMkhize uthe uGigaba uzodedela umthetho ukuthi uklame indima yawo ngoba akazi kumele asole bani noma izimbangi zepolitiki noma ozakwabo abafuna ukuya ePhalamende. Ebuzwa ukuthi ngabe uGigaba usenazo izinhlelo ngekusasa lakhe, uMkhize uthe uGigaba uzolinda uphenyo kodwa uzoqhubeka nomsebenzi wakhe njengoba kuleli sonto eya engqungqutheleni eseFrance. Umhlaziyi wepolitiki ozimele uMnuz Thabani Khumalo uthe kunabafuna ukugudluza uGigaba esikhundleni sakhe futhi le video yisipikili sokugcina. “Kukhulu okusazovela ngoNgqongqoshe bethu njengoba kuyiwa okhethweni luka-2019. Sizobona ukuthi ngabe bazokwazi ukucabanga kahle osopolitiki noma bazocabanga ngezisu. UGigaba unezimbangi eziningi kwipolitiki kodwa-ke unazo nezintombi ngakho asazi kahle ukuthi wobani abasabalalise le video,” kusho uKhumalo. Uthe uGigaba kufanele alandele isibonelo sowayenguNgqongqoshe weziMali, uMnuz Nhlanhla Nene asule akwazi ukuziphilela kahle ngokuthula.