Lokhu kugqame ngesonto eledlule emngcwabeni obukwaLuvisi nalapho umbango uhlale obala phakathi kukaMnuz Bhekizenzo Ngobese oyinduna eyaxoshwa esikhundleni ngo-2015 noMnuz Mthandeni Buthelezi ofakwe esikhundleni sikaNgobese. Lesi simo kuthiwa sesidale nokuthi kuphazamiseke nezinhlelo zentuthuko emphakathini kanti nezakhamuzi zihlukene phakathi njengoba kukhona abeseka uNgobese nabeseka uButhelezi. Inkosi uThathezakhe Ngobese iyaveva ngalesi simo njengoba isibikele noMnyango wezokuBusa nokuBambisana neziNdaba zoMdabu ehhovisi lesiFunda eliseDundee ngoba inovalo lokuqubuka kodlame. Ngesonto eledlule uMnuz Bhekizenzo Ngobese kuthiwa ufike emngcwabeni watshela abantu ukuthi usebuyele esikhundleni sakhe futhi neNkosi uNgobese imgunyazile. “Uthe akekho umuntu ozophinde abize imihlangano ngaphandle kwakhe. Kuthe ngeSonto wabiza umhlangano wagcoba amakhansela akhe kanti nakuwo bekugcwele njengoba kunengxenye yomphakathi emesekayo. Lokhu kuphoqe ukuthi uButhelezi okunguye oseyinduna ahoxise umhlangano wentuthuko obekuzokhulunywa kuwo ngezolimo, obuzoba ngoLwesihlanu,” kusho ilungu lomphakathi. UNgobese kuthiwa waxoshwa ngoba esolwa ngokudayisa umhlaba wabantu ngomgunyathi nangokuzama ukuvukela inkosi yesizwe yagcina ingeniswe esibhedlela. Ethintwa ukuze aphawule akatholakalanga ngoba ucingo abefonelwa kulo beluvaliwe nemiyalezo lingayemukeli. UButhelezi uvumile ukuthi isimo sibi wathi konke lokhu kwenzeke besemngcwabeni. Uthe ugcine esehoxisa umhlangano obalulekile wezolimo lapho bekuzoxoxwa ngokukhishwa kwezinkomo emasimini ukuze kuqale kulinywe njengoba sekusehlobo. Inkosi uNgobese ebiveva yintukuthelo ithe isimbike kwaCogta uNgobese ngoba imsola ngokuxova isizwe sayo. “Lo muntu ngamxosha ngoba ehlupha, bekuthi uma ezoqondiswa ubugwegwe afike nabantu ebalayishe ematekisini. Bese ethi akaphumi esikhundleni kodwa uyokhishwa uNdunankulu uWillies Mchunu. Kumanje uhola ngenkani imali yokuba yinduna. Ngendlela engingamfuni ngayo sengicishe ngisho inombolo yakhe kanti ukube akukho uhulumeni ngabe sengimthele induku. Nginovalo kokuthi kuzigcina kuliwa njengoba egoloza ukuphuma esikhundleni. Udaba lwakhe ngilubike kwaCogta eDundee ukuze bavale nomholo,” kusho iNkosi uNgobese. Okhulumela umnyango, uMnuz Lennox Mabaso, akatholakalanga ocingweni belukhala luze luthule kanti nomyalezo akawuphendulanga kwaze kwayoshicilelwa.