UNzimande ubuze ukuthi kungani abamasonto bathule bangathi vu bavumele abefundisi abangombombayi ukuthi benze lokhu kukhohlakala ezinganeni ezincane zamantombazane. “Abantu bakithi babhekene nezinkinga. Nibavumelelani abefundisi ukuthi bathathe izingane ezina-14 baziphendule izigqila zocansi? Kumele sikhulume ngalabo mbombayi babefundisi namasonto,” kusho uNzimande. Ukusho lokhu izolo ekhuluma emngcwabeni wesishoshovu se-SACP uMnuz Eric Stalin Mtshali ezinkundleni zemidlalo iSugar Ray Xulu eClermont. UNzimande uthe bazoqhubeka banxenxe ikhomishini ephenya ngamasonto ukuthi iqhubeke nomsebenzi wayo ukuze kunqandwe lesi sihlava. Uthe akumele kube yinto ezoshiwo omama bodwa bayigxeke kodwa wonke umuntu kumele ayigxeke. “Njengombimbi kumele siqhubeke nokulwa nalesi sihlava. Nani bantu bakithi kumele nisisize ningathi niyosonta kanti niyosonta kaSathane lapho ingekho inqubekela phambili njengoba sifuna ukwakha izwe lethu,” kusho uNzimande. NangoMgqibelo emngcwabeni kaMnuz Mandla Makupula, obenguNgqongqoshe wezeMfundo e-Eastern Cape, uNzimande uthe kumele avalwe amasonto ahlukumeza abesifazane. Usho lokhu nje umfundisi waseNigeria uTimothy Omotoso ubhekene namacala okuhlukumeza ngokocansi, ukudlwengula nokushushumbisa abantu enkantolo yasePort Elizabeth. UNzimande unxuse abezenkolo ukuthi babheke ukusebenza kwala masonto.