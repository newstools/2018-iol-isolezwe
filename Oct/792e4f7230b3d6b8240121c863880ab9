Umcimbi ubuhlelwe yiHands of Love Foundation, ubuseMoretele Park, eMamelodi izolo. Bekukhona abaphila nebala elimhlophe, abazali babo nabelaphi bendabuko abafuna kuphele ukubulawa nokucwaswa. USihlalo weHands of Love Foundation, uNkk Matshidiso Selemela uthe kubalulekile ukuthi kube nemicimbi enjena ngoba abaphila nebala elimhlophe basacwaswa futhi ziningi nezinkoleloze eziholela ekuhlukunyezweni kwabo. “Abantu basakholwa wukuthi umuntu ophila nebala elimhlophe uyisicebi noma kufanele asetshenziswe ngabafuna ukuceba. Bakholwa nokuthi abashoni kodwa bayanyamala. Abanye bakholwa wukuthi banomlingo obenza babukeke ngendlela ehlukile. Yingakho kufanele sifundise umphakathi ukuze uqonde ukuthi bayafana nathi,” kusho uNkk Selemela. UNkk Zandi Nkosi Bangoma obizwa ngogogo Somhlolo uthe inhloso yabelaphi bendabuko ukulapha hhayi ukulimaza. Ugogo Somhlolo ubemele iSesiyakhula Njalo okuyinhlangano yabelaphi bendabuko, uthe abelaphi abantu ababulala abaphila nebala elimhlophe futhi abazona izinyanga. “Thina esilapha abantu asizisebenzisi zicubu zomzimba womuntu. Abenza lokhu bangabathakathi,” kusho ugogo Somhlolo.