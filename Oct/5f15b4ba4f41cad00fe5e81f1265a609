BADINWE bayaqhuma othisha bakuleli kulandela isinqumo soMnyango weMfundo eyiSisekelo, sokunciphisa izinsuku zamaholidi kaDisemba walo nyaka kothisha. Othisha ngokujwayelekile bahlala emakhaya amasonto awu-4 kodwa kulokhu bazohlala kuphela abe mabili. Okusho ukuthi izikole ziyovalwa ngoDisemba 12, bese othisha bona begcina ezikoleni ngoDisemba 14. Othisha bayovula ezikoleni ngoJanuwari 7 bese kuthi izingane zivule ngoJanuwari 9. Izingane zizohlala emakhaya izinsuku eziwu-16 (engabalwa amaholidi), othisha bona kulokhu bazohlala izinsuku eziwu-12. Izinyunyana zothisha zithi lo Mnyango uthathe lesi sinqumo yize bese beshilo ukuthi abahambisani nalokhu, futhi abazimisele ngokuthi banqamule izinsuku zobo zamaholidi abazijwayele. Bathi kodwa kucacile ukuthi uMnyango uzenze izithuli. Okhulumela lo Mnyango, uMnuz Elijah Mhlanga uthe akusekho ukujikela emva kwendlu ngalesi sinqumo, sesithathiwe futhi kuzokwenzeka kanjalo. “Le yinqubo yoMnyango, asizimisele ukushintsha umgomo. Abantu banelungelo lokucasuka kodwa nathi sinomthwalo wokuqinisekisa ukuthi senza izinto ngendlela ukuze kuhlomule izwe,” kusho uMhlanga. Uthe lamaholidi anqanyuliwe kothisha, yinto ezokwenzeka kulo nyaka kuphela, ngonyaka ozayo kuzoqhutshekwa njengokwejwayelekile. Lesi sinqumo sithathwe wumkhandlu iCouncil of Education Ministers ngenhloso yokuthi ukumakwa kwamaphepha abafundi bakamatric kungaphazamisi isikhathi sokufunda. UMhlanga uthe ukumakwa kwamaphepha kamatric kuzoqala ngoDisemba 1 kuphothulwe ngoDisemba 14. Uthe bebefuna ukuthi izikole zivalwe kungakaqalwa ukumakwa kwamaphepha. UThirona Moodley weNational Prefessional Teachers Organisation of South Africa, uthe othisha abajabule neze ngalesi sinqumo. Uthe amaholidi kaDisemba yisona sikhathi lapho othisha bethola khona ukuphumula kahle. UBheki Shandu iphini lakaNobhala weSouth African Democratic Teachers Union, uthe okubi kakhulu wukuthi othisha sebevele benze izinhlelo ngalamaholidi, okuzoba nzima ukuthi bawahoxise. “Umnyango washo ukuthi kuzoba khona ushintsho ekhalendeni lezemfundo kulo nyaka, kodwa kwangathi kuyathuleka. “Isimemezelo samanje siyinkinga ngoba kubukeka sengathi ayikho into esesingayenza manje,” usho kanje.