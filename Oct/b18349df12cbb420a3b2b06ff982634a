UMnuz Mpilo Ndlazi (30), waseRichards Bay, obezoshadelwa ekuqaleni konyaka ozayo, ushone ngesikhathi imoto abehamba ngayo ishayisana nenye okuthiwa ngeyomndeni waseSwazini. Ingozi yenzeke emgwaqweni uN2 eMthunzini, kwashona abanye abathathu abebesemotweni yaseSwazini okushaye isikhathi sokuloba ingakatholakali imininingwane yabo. Umfowabo kamufi, uMnuz Nqobile Ndlazi, uthe indlela imoto yakhe eshe ngayo bathole sekudlule isikhathi ukuthi nguyena. Uthe bekungekho obekukhombisa ukuthi imoto ekabani ngoba ibishe yangqongqa. “Umfowethu ubesemshadweni womngani wakhe, umshado ungakaqali ngesikhathi ephuma eyolanda abanye eThekwini. Siyacabanga ukuthi bekuyizikhathi zasemini ngoba umshado ubungakaqali kodwa thina sithole umbiko ngabo 5 ntambama. Umyeni obeshadelwa uze wathumela enye imoto ngoba abasesikhumulweni sezindiza bebekhala ngokuthi kade belindile,” kusho uNdlazi. UNdlazi uthe umufi ubesanda kuthembisa umshado ingoduso yakhe ngo-Agasti 4. Bebehlele ukuthi bashade ngoFebhuwari noma ngoMashi ngonyaka ozayo. Umufi, owafundela ubuthisha e-University of Zululand neCivil Engineering eMangosuthu University of Technology, uke wafundisa unyaka owodwa eTholokuhle High, eNseleni, ngo-2007. Kuthiwa ubesengene nasebhizinisi lokuhweba ebelimenza ahambele amazwe. UNdlazi uthe umfowabo ubaziwa ngabantu abaningi ngoba ubebathanda abantu. Emethembisweni wakhe kwakugcwele nosaziwayo bethelevishini. Ubaziwa futhi nangokudlala izinsimbi emculweni. Isililo sikhulu nasezinkundleni zokuxhumana abamaziyo bebalisa ngokushona kwakhe. Kubona kubalwa no-Eugene Mthethwa weqembu leKwaito iTrompies othe bekungumngani wakhe. Ngokwesitatimende sabezimo eziphuthamayo i-IPSS Medical Rescue, bathathu abasindile engozini bangeniswe esibhedlela. Kuthiwa umshayeli weMercedes uvaleleke emotweni kwadingeka akhishwe ngezindlawu. Abathathu abebekwenye imoto bashonele khona lapho. Okhulumela amaphoyisa KwaZulu-Natal, uColonel Thembeka Mbele, uthe abashonile abakakhonjwa yimindeni yabo. Uthe amaphoyisa aseSikhaleni asaphenya ngembangela yengozi.