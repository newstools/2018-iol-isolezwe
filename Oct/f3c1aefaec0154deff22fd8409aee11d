Le nhlangano izothula umkhankaso wokugqugquzela abantu abasha ukuthi bashaye omazisi baphinde babhalisele ukuvota. Umkhankaso uzoba seMoses Mabhida People’s Park eThekwini ngoMgqibelo kanti kuzokhuluma uSihlalo wale nhlangano uMnuz Sihle Zikalala. Okhulumela i-ANC, uNkk Nomagugu Simelane-Zulu, uthe ngalo mkhankaso bahlose ukugqugquzela intsha ukuthi ishaye omazisi ukuze ivote. Uthe ukuvota yilungelo elalwelwa kwafa abantu ngakho kubalulekile ukuthi abantu bavote. “Uma ungavoti awukwazi ukuba nezwi kuhulumeni. Ukuvota kwenza ukwazi ukukhetha uhulumeni ozokuphatha yingakho sigqugquzela intsha ukuthi iphume iyovota. Abangenabo omazisi abeze kulo mkhankaso ukuze bashaye omazisi,” kusho uNkk Simelane-Zulu. Ugqugquzele nalabo abangazi noma banawo yini amakheli emqulwini wokuvota ukuthi baphume bazobheka. “Inkantolo yanquma ukuthi uma ungenalo ikheli emqulwini wokuvota ngeke ukwazi ukuvota. Kubalulekile ukuthi abantu baphume bazozibheka ukuthi yonke imininingwane yabo yamakheli ukuze bangadumali uma sebethola ukuthi abakwazi ukuvota ekubeni bebhalisile,” kusho uNkk Simelane-Zulu. Uthe lo mkhankaso uzothulwa nakwezinye izifunda kulesi sifundazwe. Ngokwezibalo zekhomishini eyengamele ukhetho i-Independent Electoral Commission, bangu-5.3 million abavoti kulesi sifundazwe, kulaba abangu-435 000 abanawo amakheli. Intsha eningi ebhalisele ukuvota ephakathi kuka-20 kuya ku-39 njengoba ingu-2.8 million. Abanye abanesibalo esiphezulu sababhalisele ukuvota abaphakathi kuka-40 no-49 weminyaka abacela ku-1 million. UNkk Simelane-Zulu uthe kuzobakhona iminyango ehlukene okubalwa owezasekhaya kanjalo ne-IEC.