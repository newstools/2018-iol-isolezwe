UNQATSHELWE ibheyili owesilisa owabiza uMengameli Cyril Ramaphosa ngegama lokucwasa abantu abamnyama eliqala ngo-K, kwivideo eyasabalala ezinkundleni zokuxhumana ngenyanga edlule. UMnuz Kessie Nair (60) ubhekene namacala ayisikhombisa okwehlisa isithunzi namabili okukhomoza umuntu ukuba ephule umthetho. UNair unqatshelwe ibheyili enkantolo yeMantshi eVerulam ngoLwesithathu ekuseni. IMantshi uNcumisa Gcolotela izwakalise ukushaqeka ngokwashiwo uNair kwivideo ayifaka kuFacebook. Ngesikhathi echitha isicelo sakhe sebheyili uGcoboleta uthe esinye sezizathu salokhu ukuthi uhlulekile ukunikeza inkantolo  eminye iminingwano yendawo angahlala kuyo ngaphandle kwekamfowabo oziqhelelanisile naye. Enkantolo uNair ubebukeka engakugqizi qakala konke obekushiwo yiMantshi ngesikhathi yethula isinqumo. FUNDA: Udutshwe wumndeni ocwase uRamaphosa UGcoleta uqhube wathi ukusetshenziswa kwegama eliqala-ngoK lokucwasa kuyohlezi kuzwisa abantu baseNingizimu Afrika ubuhlungu. Uthe uNair ukhombisa ukungaqodi ukuthi abucayi kangakanani amacala abhekene nawo. Uthe ukhombise nokudelela inkantolo ngokunqaba ukusebenzisana nomphenyi wecala.  Udaba luhlehliselwe u-Okthoba 24. Ngesikhathi evela phambilini enkantolo uNair waveza ukuthi unesifo senhliziyo ngakho ngeke akwazi ukuba sejele ngoba usohlwini lwabalinde ukufakelwa inhliziyo. Umndeni wakhe waveza ukuthi uma ephuma ejele ngebheyili awufuni nakumbona kufanele azibonele ukuthi ushonaphi. 