Thina eMabovini eMsinga sinenkinga yokuphoqwa yilo mnyango ukuba siphathwe ngenkani yinkosi engafunwa yisizwe nengafanele ukubusa. Singabantwana baseMabovini sathatha incwadi eyabhalwa yisizwe yokungayethembi inkosi saze sacela owabe engumengameli ngo-2014 ukuba asitholele uNgqongqoshe uNomusa Dube-Ncube nebala sahlangana naye eThekwini. Wabe esethumela ithimba labameli kwathi ngomhla ka 23 ngoDisemba 2014 kwafika ithimba lakwaCogta laba nomhlangano nathi laphinde laba nomunye eceleni neqeqebana lenkosi basitshela izinto ezehlukene. Kwasikhalisa kakhulu lokho. Kwaba nomunye umhlangano wakwaCogta ngomhla ka-28 Agasti 2015 basitshela ukuthi asivele sikhohlwe ngoba osesikhundleni ngeke asuswe kusona ngoba esakhe sizichithela isikhathi. Kwaze kwakhuza omunye wabo wathi akaxolise owayesho lokho kwasibonisa ngokusobala ukuthi umnyango uchemile. Ngo-2004 mhla ka-29 kuJanuwari owayengumengameli uMnuz Thabo Mbeki wayevakashele eMsinga eTugela Ferry ngambhalela incwadi ngimazisa ngobuqili bukaCogta. Wangeluleka ngeKhomishana kaNhlapho ngo-2005 ngagcwalisa ifomu ngalithumela kuyona maqede kwathula kwathi nya. Kuze kwathi ngo-2015 ngezwa sengithintwa wumasipala waseMsinga, ngithintwa abasesiteshini samaphoyisa ngoba babengenalo ucingo lwami saxhumana nabo base bethi asihlangane esikoleni iSomashi High. Udaba lwahlalelwa phansi izinhlaka zonke zikhona. Sesilinde iminyaka emithathu njengoba u-2018 sekungowesine nawo usuzophela. Umbuzo uthi ngabe kuyasetshenzwa noma kuyadlalwa? Besicela iSilo samaBandla sibambisane noMengameli Cyril Ramaphosa bangenelele kulolu daba lwaMabovu ngoba noNdunankulu sesimbhalele sahluleka akasiphenduli.  Senzani J Ngubane (Umntwana)