UMBIKO woMvikeli woMphakathi u-adv Busisiwe Mkhwebane usuveze ukuthi uNgqongqoshe wezeziMali uMnuz Malusi Gigaba waphula umthetho ngokuqamba amanga ekubeni wayefungile ukuthi uzokhuluma iqiniso. Ngesikhathi ethula lo mbiko u-adv Mkhwebane uthe uMengameli Cyril Ramaphosa kumele amthathele izinyathelo uGigaba ngokuqamba amanga. URamaphosa unezinsuku ezingu-20 ukuphendula umbiko ka-adv Mkhwebane, kanti uSomlomo wePhalamende uNkk Baleka Mbete yena unezinsuku eziwu-30 ukubeka umhlahlandlela ngokuthi uzoqondiswa kanjani ubugwegwe uGigaba. UGigaba uphenywe kulandela isikhalazo oSotshwebhu weDA ePhalamende uMnuz John Steenhuisen ngoFebhuwari. USteenhuisen wakhala ngokuthi uGigaba akakhulumanga iqiniso ngesikhathi ebuzwa ngendawo ekhethekile yokupaka amabhanoyi enkampani iFireblade Aviation, esikhumulweni samabhanoyi i-O.R Tambo International, Ekurhuleni. FUNDA:Â UMkhize usola osopolitiki ngokuputshuka kwekaGigaba UMnyango wezaseKhaya wawungahambisani nokuvulwa kwale ndawo yokupaka okubikwa ukuthi igcine ivuliwe kule mpelasonto edlule. Phambilini uGigaba waphika ukuthi wanikeza iFireblade imvume yokuthi isebenze e-OR Tambo. U-Adv Mkhwebane uthole ukuthi uGigaba wakhohlisa iPhalamende kwazise abanikazi benkampani batshele amalungu ePhalamende ukuthi bayinikwa wuye imvume.  Uthe uGigaba uhlulekile ukuphendula umbiko wakhe ezinsukwini eziwu-10 ayemnikeze zona ngaphambi kokuthi ashicilele lo mbiko. Kuvela lolu daba nje kusanda kuputshuka video kaGigaba ezinkundleni zokuxhumana emuveza eziphulula isitho sakhe sangasese.