Lokhu kwenzeke yize bengakawatholi amadokodo ecala. NgoMsombuluko, laba bamangalelwa bebengenaye ummeli. Icala lihlehlisiwe ngoLwesihlanu ukuze inhlangano yabameli bamahhala, iLegal Aid South Africa, ibanikezele ngommeli. Ngesikhathi kwenzeka lokhu ngaleli sonto, abameli abathathu babenesikhathi esincane sokuxhumana nabamangalelwa, abasatokile ejele. UMbuso uzibophezelele ekunikezeleni ngedokodo kubameli ngoLwesine ntambama, Abameli abathathu bathe bazolifunda kahle idokodo lecala ebusuku bese bekulungela ukuqhubeka necala izolo. Basole uMbuso ngokuqhamuka namaqhinga okulibazisa base bathi abamangalelwa banelungelo lokusheshiswa kokuqulwa kwecala labo. Umshushisi uJosie van der Westhuizen uthe leli cala liyinkilayitheka njengoba abamangalelwa abahlanu bengabhekene namacala amayelana nokubulala uMasilela kuphela ngo-Agasti nyakenye kodwa babhekene namacala athinta nokuduna izimoto. UVan der Westhuizen uthe bangu-71 ofakazi boMbuso abakleliselwe ukufakaza yize kunongabazane lokuthi bazobizwa bonke ukuzofakaza. Ijaji linxuse ukuba icala liqale ngo-Okthoba 19. Abasolwa ngoBongani John Masombuka (34), waseTembisa, Sfundo Harrison Nkosi (30), Khumbuzo Solomon Mukhuba (27), Brian Makhubedu (24) noMashudu Malema, (31) bonke base-Ivory Park. UMasilela (29) owayengumlingisi weRhythm City, wabulawa ngokudutshulwa ngesikhathi edunwa imoto. Wadutshulwa eTembisa ngabalisa ababehamba ngeJeep emnyama, okwabuye kwatholakala ukuthi yayebiwe nayo. Waphumelela ukuziyisa esibhedlela lapho afike khona wahlinzwa kodwa wadlula emhlabeni ngosuku olulandelayo ngenxa yenxeba lenhlamvu elalisesiswini. Abasolwa ngokumbulala babhekene namacala angu-11 okubalwa kuwo elokubulala, elokubamba inkunzi nelokuthumba.