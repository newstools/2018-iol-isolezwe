Inkinga esibheke nayo namhlanje siyalibalekela iqiniso uma silikhuluma noma kukhona othuka eliphahluka bese kubhacwa ngepolitiki. Konke namhlanje okuxoxwayo sekusekelwa iso lepolitiki. Kuningi engingakubala, kusukela ekuthatheni izintambo zoMbuso, ukungena ezikhundleni sigijima ngoba kakadeni sase sinxanelwe ukuphatha, abanye bethu bebona amathuba emali, washo omunye owoNgqongqoshe ngalezo zikhathi zokuqala kungenwa ePhalamende wathi, “isikhathi sokuthi nathi sidle, sakuhluphekela lokhu.” Angalishalazeli-ke iqiniso kukhona konke okwenzekayo. Ngikhule ngisho ungafundile umsebenzi ubuwuthola kwaloliwe nakuhulumeni. Bekungabaqashi abakhulu laba. Kungani pho namhlanje? Kuthiwa imisebenzi ayikho bese kucashwa ngesithupha sezokuthuthuka okulethwa ezobuchwepheshe. Into enkulu okufanele siyamukele eyavala imisebenzi ukwenza sengathi konke abakwenza kwabe kungukona. Namhlanje sikhungathekile ngesakwenza ngoba sithi senza okwethu kanti kwakufanele sifunde kubona bese sikhulisa kulokho abakushiya. Mntanomuntu, uma kukhona into engasoze yashabalala uyokuze ufe nezingane zakho zizale ezazo nazo zilifulathele leli; ukuntshontsha nokukhwabanisa okubhekene nohulumeni. Khohlwa! Kuhlale kungihlupha ukuthi abamhlophe bancane kuleli lizwe futhi bayohlale benjalo ngokwezibalo kulandele amaNdiya, kodwa abamhlophe belokhu bekhuphuke njalo bedlondobala, amaNdiya asebengene shi kunakuqala kozwemnotho. Uma uya ezikhungweni zemfundo ephakame yibona phambili, iminyango iphethwe ibona ngisho ukuba ngu Solwazi ufanele kwaneliseke bona kuqala ukuze unikezwe lolo phawu lokuba ngusolwazi. Okungihluphayo nakuba abamhlophe basidukisa kokwethu okungumsamo wamathongo, sekusuka abaseNdiya bazokwena izinto zokuthi thina sizithenge ngoba sithi sakha inhlanhla. Thina ndlu emnyama saziwa njengesizwe esikhalela inhlanhla ukuthuthuka nengcebo. Ngalokho sebeyasuka basakhela imithi eziwasho okuthiwa asigeze ngazo ukuze sibe nenhlanhla kodwa bona bakhi bazo abazisebenzisi. Uma uya kunanoma iliphi idolobha uthola kunezitolo eziphethwe ibona baseNdiya kokunye ezabamhlophe bethi bathengisela thina iziwasho zenhlanhla, eziqanjwe amagama kuthiwa leli itshe labelungu, Itshe lenhlanhla, amafutha enhlanhla. Umbuzo usale ukuthi kungani bona bakhi nabathengisi bazo bengawasebenzisi? Akuve yini lokhu kutshengisa ngokusobala ukuthi sithathwa njenge ziphukuphuku eziphindene ezalahla umsamo wazo esezihaliselwa okwabo kodwa ngokuthi kuyaziwa sikhonze imali lena esingenayo, basidonse ngalezi zinto. Umuntu omnyama ukhule nemifula ebhukuda kuyona namasiko namagugu akhe afundiswe wona ekhaya njengabo okunezinto abafundiswe bakhuliswa ngazo. Abamhlophe uma bakha noma bethenga umuzi kufanele kube khona idamu lokubhukuda, uma lingekho kumele elakhile. Ngezikhathi zamaholide kumbe kanye ngenyanga kumele eyile olwandle ukuyobhukuda khona. Kunezihlahla abazitshala emizini yabo eziqukethe izimfihlo ezijulile. Abanye bavuka ebusuku bakhulumisane nazo ngoba kubona zingoyise mkhulu nomsamo wokuxhumana nabangasekho bakubo. Amanzi kulapho bazi khona ithongo labo ukuthi lilele khona. Kubona zintathu izinto ezibasondeza nethongo; amanzi, ukushisa inyama, nezihlahla abazitshala ebaleni. Sisathinta eyokushisa inyama uzwa umuntu omnyama ethi angihlabi ngoba angikholelwa emadlozini, okusitshengisa ukuthi lo muntu wazi ukuthi uhlaba ngoba usuke uphakamisa idlozi. Abamhlophe bazi kahle kamhlophe ukuthi elabo idlozi nomsamo kusemanzini nasekushiseni inyama. Naye lowo omnyama othi akahlabi uhlulwa ikhona lokho kushisa inyama, uyomuzwa ethi uyodla i-braai kwasibanibani, akhohlwe ukuthi lowo mngane ombizile kukhona akwenzayo ngalokho kushisa inyama. Kungakho-ke ngithi umsamo wabo kwakufanele ukuthi siwufunde ukuze sisebenzele phezu kwawo ukuze lapho sithinta khona kukhanye siphumelele. Zibuze ukuthi kungani bethi bembalwa kodwa kube yibona abasafumbethe umnotho? Njalo uma kuzokuba nokhetho siqale siyoncetheza kubona? Uthi asithengisanga ngamathongo ethu kubona? Umbuzo uthi owethu umsamo uyosikhululula nini kwezomnotho wezengqondo namafindo enkululeko yomphefumulo yokuzazi ukuthi umsamo wethu uyini? NANSI INDABA “Umsamo Kuthangi, izolo namuhla- 2019” Bhedlindaba (033) 5691317/ 0797471911/ 0728972001