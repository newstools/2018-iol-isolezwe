UNkk Thandi Sithole (44) waseSitingini, eMaqongqo, utholwe wumsebenzi wakhe wasendlini ebulewe izolo ekuseni enenqwaba yamanxeba okugwazwa, enqunywe noqhoqhoqho. Kuthiwa kunabesifazane ababili ababonakale bephuma bebaleka emzini wesangamo oyisitezi. Ubabekazi kamufi, uNksz Thandazile Sithole ethintwa yiSolezwe uthe basale beshaqekile, bengazi ukuthii kungani ingane yomfowabo ibulewe ngesihluku esingaka. “Sisola ukuthi uhlaselwe abantu abazenze abebezohlola ngoba ubulawe egqoke izimpahla zokuhlola, abezigqoka uma enza umsebenzi wokuhlola kuphela. Nekhandlela abelisebenzisela ukuhlola belisakhanya. Simfice elele edamini legazi. Asazi ngempela kungani ehlaselwe ngalolu hlobo. Sidumele futhi sishaqekile siwumndeni ngokwenzekile,” kusho uNksz Sithole. Ngokuthola kweSolezwe, isangoma besidumile futhi kugcwala emzini waso, abantu bezofuna ukulashwa ngokwesintu. Kuthiwa besisanda kuthenga i-Range Rover ngenxa yakho ukuchuma komsebenzi wobungoma njengoba kuyiyona ndlela ebesiziphilisa ngayo. UNksz Sithole uthe yize bengakazi ukuthi kukhona yini okuthathiwe ngesikhathi kuhlaselwa umufi kodwa endlini yakhe bekumapeketwane kubukeka sengathi kukhona obekufunwa khona. Okhulumela amaphoyisa ase-Mgungundlovu, uCaptain Gay Ebrahim ukuqinisekisile ukuthi amaphoyisa aseBishopstowe afuna ababulale isangoma. “Kuphenywa icala lokubulala emuva kokutholwa kwesidumbu sowesifazane sinenqwaba yamanxeba okugwazwa. Ayaziwa imbangela yokubulawa kwakhe kodwa amaphoyisa afuna abesifazane ababili okusolwa ukuthi banolwazi ngalesi sigameko ukuze ezobaphosa imibuzo. Uphenyo lwamaphoyisa lusaqhubeka,” kusho uCap. Ebrahim. Ikhansela lakule ndawo, uMnuz Roger Zondo lithe umphakathi usale ushaqekile ngokwenzekile. “Umama obulewe ubengumelaphi wendabuko. Ngiyile kwakhe ekuseni namhlanje (izolo) emuva kokuthola ngokwenzekile, ngifice umphakathi ugcwele. Okwamanje asazi ukuthi kungani ebulewe, sithembe amaphoyisa ukuthi azosiphenyela. okwamanje sicela kube nokuthula emphakathini,” kusho uZondo.