OWAYENGUNGQONGQOSHE wezeziMali kuleli uMnuz Trevor Manuel uthi bonke abantu abavele embikweni wokudliwa kwemali yeVBS Mutual Bank kufanele bashaqwe baphoswe ekhulukuthu ngezenzo zabo. UManuel obekhuluma e-Universty of Johannesburg, uthe le mali eyabantu abahluphekayo njengoba kuvele kwahlukaniselwana ngayo yadliwa abathile. Lo mbiko ukhishwe u-Advocate Perry Motau obenza uphenyo ngokuwa kwaleli bhange. 'Sikhuluma ngo-R 2 billion owebiwe kubantu abahluphekayo. Ngeke silokhu sihloniza nje ukweba lokhu futhi kufanele bajeze abantu. Angijiki kulesi siphakamiso sami ngoba ngisho into ekhona,'' kusho uManuel. Bangaphezu kuka-50 abantu abavela embikweni wophenyo osihloko sithi 'The Great Bank Heist''. Empeleni abangu-53 kuvela ukuthi bathola inkokhelo ngokungekho emthethweni kuleli bhange. FUNDA:Â I-EFF isabuthemba ubuholi bukaShivambu Phakathi kwamagama avelayo kulo mbiko kukhona nelomfowabo wePhini likaMnegameli we-EFF uMnuz Floyd Shivambu okuthiwa wathola R16 million. Ngaleyo ndlela sekuqubuka nezinsolo zokuthi uShivambu wayiqhumuza le mali. Kuvela namagama abaholi be-ANC esifundazweni iLimpopo, iMeya yaseVhembe uNkk Florence Radzilani, noMnuz Dan Msiza onguMgcinimafa wenhlangano esifundazweni. Kuphinde kuvele negama leSilo saMaVenda iNkosi uTony Mphephu. UManueal ugcizelele ikhwelo lokuthi abantu bafundiswe ngezezimali. UManuel usanda kuqokwa kwelinye ithimba lezingcithabucopho eziluleka umengameli Cyril Ramaphosa. Unikwe umsebenzi wokweshela abatshalizimali kuleli. 