I-ECONOMIC Freedom Fighters ngoLwesibili ithe uNgongqoshe wezeziMali uMnuz Nhlanhla Nene kumele ahoxe kulesi sikhundla uma eqeda ukufakaza kwikhomishini ephenya ngokulawulwa kombuso yidlanzana. Leli qembu liveze lokhu ngaphambi kokuthi uNene afakaze namhlanje kwikhomishini kaJaji Raymondo Zondo. “Isizathu sokuqokelwa kukaNene esikhundleni sokuba nguNgqongqoshe wezeziMali esathathwa nguJacob Zuma owayelawulwa ngamaGupta sathathwa ngoba esebenzisana namaGupta. Ngesikhathi esangungqongqoshe wezeziMali wayeka ukusebenzisana nabakwaGupta. “Uma eqeda ukufakaza kwikhomishini uNene kumele asule njengoNgqongqoshe wezeziMali,” kusho i-EFF. UNene wakhonjwa indlela kulesi sikhundla ng-2015, ngowayengumengameli wakuleli uMnuz Jacob Zuma. Kusolwa ukuthi uZuma waxosha uNene ngoba wanqaba ukuphasisa inkontileka eyayizohlomulisa umndeni wakwaGupta. I-EFF ithi uNene wake wawusebenzela umndeni wakwaGupta ngesikhathi eyiPhini likaNgqongqoshe wezeziMali nangesikhathi engusihlalo wePublic Investment Corporation. UNene ubuyiswe kwesobuNgqongqoshe wezeziMali ngumengameli Cyril Ramaphosa noFebhuwari nonyaka. I-EFF iveze ukuthi izomembula izinqe uNene uma engazehleli yena njengoNgogqongqoshe. “I-EFF yazi okuningi okufihliwe okungaveza isithombe esingesihle ngoMnuz Nhlanhla Nene, futhi sizokudalula uma engazehleli yena esikhundleni sokuba nguNgqongqoshe wezeziMali. I-EFF ayisabisi, senza izethembiso futhi lonke ulwazi esinalo ngezigebengu nezikhohlakali ze-ANC buyiqiniso,” kusho i-EFF esitatimendeni