UZIBULELE owesilisa waseLuganda, eMariannhill, obesola insangu ngokudicilela phansi ikusasa lakhe. Utholwe elenga ekamelweni lakhe ngoLwesibili ekuseni. UMnuz Sphelele Kweyama (21) ushiye umndeni wakhe ushaqekile ngemuva kokufunda incwadi ayibhale ngaphambi kokuzibulala. Encwadini kuthiwa uthe ukubhema insangu kumenza abe mubi futhi azibandakanye nabenzi bobubi, abangamkhathalele. Kuthiwa uthe insangu imenza abe nezikweletu, imvale namehlo agcine esecabanga ukuthenga yona yodwa. Okunye okusencwadini ukhala ngokuthi insangu imenza abe yivila, angafisi nokufuna umsebenzi noma ukushela intombi. Incwadi iqhuba ithi wayezitshela ukuthi ukubhema insangu kuzomfaka ezintweni kodwa kumphendule umphuphe wesishimane, esinqena ngisho nokuzinwaya. Uveze ukuthi ubengaseneme ngempilo ayiphilayo njengoba ubesengumuntu ohlale enolaka, ongafuni ngisho ukudlaliswa. Enye yezinto umufi abhale ukuthi ubefuna ukuzishintsha ngaye inhlanzeko. Uthe ubefisa ukugeza kabili ngosuku. Unina kamufi owayesemsebenzini ngesikhathi etholakala, uNksz Thenjiwe Ntsukuntathu (50), uthe ngaphambi ngokuthi indodana yakhe izibulale, yaqala yaxosha umfowabo omncane endlini. “Umfowabo omncane ona-13 waze walala kwamakhelwane ngoMsombuluko ebusuku ngoba uSphelele emxosha endlini. Kubukeka sengathi ubesevele ehlelile ukuzibulala. Umfowabo uvuke ekuseni wayombheka endlini wathola ukuthi ukhiyile, akaphenduli uma engqongqoza. Kuze kwasiza ukuthi omakhelwane bakhahlele isicabha,” kusho uNksz Ntsukuntathu. Uthe enye into umufi akhale ngayo encwadini ukuthi wafeyila umatric kodwa akekho umuntu owamsiza. Uthi umufi ubefela ngaphakathi. “Ubesanda kumiswa emsebenzini lapho ebengunogada khona. Ungibulele mina ngesenzo sakhe ngoba iyona ngane yami endala ebesengisele nayo ekhaya,” kusho uNksz Ntsukuntathu. Okhulumela amaphoyisa KwaZulu-Natal uColonel Thembeka Mbele uthe amaphoyisa aseMariannhill aphenya icala lokufa komuntu ngemuva kokutholakala komlisa elenga endlini. Ukhala ngensangu nje lo mlisa, iNkantolo yoMthetho-Sisekelo isanda kukhipha isinqumo esiyigunyazayo ukuthi ibe semthethweni.