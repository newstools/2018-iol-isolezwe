Owesilisa, iminyaka yakhe engatholakalanga uboshwe izolo ekubo. Kuthiwa uboshwe ephethe isibhamu okusolwa ukuthi sisetshenziswe kubulawa uNkk Thengeziphi Langa (45) noninazala uNkk Sho Langa (71). Kulesi sigameko esenzeke izolo ekuseni kudubuleke nengane enonyaka kodwa yasinda, isalashwa esibhedlela. Ngokuthola kweSolezwe umsolwa ohlala komunye umuzi wakwaLanga ngenhla kwalapha kwenzeke khona isigameko ubonwe yingane eneminyaka engu-13 yakulo mndeni ephuma ephethe isibhamu ngesandla ezihambela kancane waze wayongena egcekeni lakubo. Ilungu lomndeni wakwaLanga elicele ukungadalulwa likhala ngobucayi bodaba, lithe umsolwa ubenuka abadutshuliwe ngokufa kukanina. “Sishaqekile sonke ngalesi sigameko ngoba laba bantu abandawonye. Unina walo mfana kunesikhashana egcwatshiwe. Washona ngemuva kokugula. Lo mfana wasola abasemndenini ngokuthi bathakathe unina futhi abamphethe kahle selokhu ashona. Yize besingekho kwenzeka isigameko kodwa kuthiwa ungene nesibhamu wavele wabadubula nje. Kudubuleke nengane engicabanga ukuthi inezinyangana nje izelwe. Sonke asazi ngempela kwenzenjani sesithembe amaphoyisa ngoba amthathile umsolwa,” kusho ilungu lomndeni. Isolezwe lithole ngomunye umthombo osondelene nalolu daba ukuthi eminyakeni edlule umsolwa uke wahlala komunye umuzi womthandazi khona endaweni elashwa njengoba bekusolwa ukuthi kukhona obekungahambi kahle engqondweni yakhe. Kuthiwa wabuya kumthandazi emuva kokuhlala isikhathi eside, wazihlalela kubo. Okhulumela amaphoyisa KwaZulu-Natal uCaptain Nqobile Mbhele uqinisekisile ukuthi kuboshwe indoda eno 40 ngalesi sehlo.