Leli bhungu kulindeleke ukuthi livele eNkantolo yeMantshi eMlaza kusasa. Liboshwa nje emasontweni amabili edlule abagibeli ababedinwe begane unwabu bashisa isitimela eMlaza. Bashisa amakhoshi amane esitimela, ihhovisi elidayisa amathikithi nezimoto ezine. Ngenxa yokusaba ngokuphepha kwabagibeli nabasebenzi bakwaPassenger Rail Agency South Africa (Prasa) kwamiswa ukusebenza kwezitimela isikhathi esingangesonto njengoba zize zabuyela ngoMsombuluko odlule. Kuthiwa abagibeli bavuka umbhejazane benza lo monakalo emuva kokuthi belinde imizuzu engaphezu kwengu-30 isitimela singafiki. Okhulumela amaphoyisa KwaZulu-Natal, uCol Thembeka Mbele ukuqinisekisile ukuthi amaphoyisa ambophile umlisa. Uthe ubekwe amacala okuzibandakanya odlameni emphakathini nokulimaza impahla. UNgqongqoshe wezokuPhepha nokuThutha KwaZulu-Natal, uMnuz Mxolisi Kaunda uncome amaphoyisa ngophenyo lwawo oluholele ekutheni kuboshwe lo mlisa. Uthe ukuboshwa kwabasolwa abathinteka ezigamekweni zokucekela phansi impahla yakwaPrasa ngezinye zezinto ezikhulunywe ngesikhathi kwakhiwa uhlelo lokubhekana nezigameko zakamuva, okubalwa kuzo esaseMlaza. UKaunda uthe banethemba lokuthi ukuboshwa kukamsolwa kuzohambisa umyalezo ocacile kuzwelonke ngokuthi uhulumeni ngeke ubabekezelele abenza izenzo zodlame eziholela ekutheni kulimale impahla kahulumeni. “Sihlale siwanxusa amalungu omphakathi ukuthi azizwakalise ngendlela efanele izikhalo zawo, alandele imigudu yomthetho efanele kunokuthi enze imibhikisho enodlame,” kusho uKaunda. Unxuse amalungu omphakathi, ikakhulu labo abahamba ngezitimela ukuthi babambisane nohulumeni ngokuthi baveze abenza ubugebengu balolu hlobo futhi abazimisele ngokucekela phansi izitimela ezihambisa inqwaba yabantu. Uthe sezisemaphethelweni izinhlelo zokubuyisela esimeni esifanele ukusebenza kwezitimela ezisamisiwe KwaDukuza.