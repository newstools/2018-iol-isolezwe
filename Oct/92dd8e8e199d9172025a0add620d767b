UNksz Phumzile van Damme uthe ngonyaka wezimali ka-2016/17 isikhulu esiphezulu sasihola uR6.5 million, kuthi esibhekele ezezimali sihole uR4.1 million, esibhekelele ukusebenza kweSABC sithole uR2.7 million (kwakukhona nebhonasi kaR11 million yokusayina isivumelwano neMultichoice). Udalule ukuthi izikhulu eziphezulu okubalwa iGroup Executive: Head of Television neGroup Executive:Risk and Governance zihola uR3.8 million noR3.5 million. “Asiqondi ukuthi izikhulu ezintsha ziholelwa le mali yezikhulu ezindala noma zinyuselwe imiholo. Kufanele kube yizikhulu eziqala ukubopha izifociya ngokunciphisa amaholo kungathinteki abasebenzi abangenazo izikhundla. Lokhu kuzokwenza abasebenzi babe nokhwantalala,” kusho uNksz van Damme. Uthi iSABC imtshele ukuthi izikhulu ezintsha aziholi kakhulu kodwa ayizange isho ukuthi zihola malini. “Ngicelile ukuthi bangibhalele amaholo ezikhulu eziphezulu ngoba iSABC yisikhungo sikahulumeni akufanele kube yimfihlo lokho. "Uma sifuna isimo sibuyele endleleni kwaSABC kufanele kungafihlwa lutho,” kusho uNksz Van Damme. Imizamo yokuthola ukuphawula kwabakwaSABC ngalolu daba ayiphumelelanga. UNksz Neo Momodu obhekele ezokuxhumana kule nhlangano akayiphendulaga imibuzo athunyelelwe yona yiSolezwe.