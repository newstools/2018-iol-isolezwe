Kuthiwa umshayeli wale moto uhluleke ukuyilawula ngesikhathi ihamba emgwaqweni oyibhuqu laba bafundi ebebehamba kuwo. Imoto kuthiwa iphume emgwaqweni yashayisa abafundi ebebehamba onqenqemeni lomgwaqo yabahudula ibanga elide. Laba bafundi baseRedcliffe Primary kuthiwa bebephuma esikoleni beya emakhaya. Laba bafundi balimale kanzima ekhanda, omunye wabafundi kuthiwa uxebuke ingxenye yesikhumba sasekhanda sasala emgwaqweni ngesikhathi ehudulwa yimoto. Omunye ulimale ekhanda nasezingalweni. Abezimo eziphuthumayo bakwaReaction Unit South Africa (RUSA) baphuthume endaweni yesigameko, banika laba bafundi usizo oluphuthumayo base bebaphuthumisa esibhedlela, Osindisweni. Umfundi wesithathu obehamba nalaba ababili okuthiwa ubephethe ingane akathintekanga. Okhulumela amaphoyisa kulesi sifundazwe, uLt Thulani Zwane, usiqinisekisile lesi sigameko wathi amaphoyisa abophe owesilisa oneminyaka engu-25, naye ophuthunyiswe esibhedlela ngenxa yokuthi naye ubelimele. Uthe imininingwane ephelele ngalolu daba beyingakabi khona ngoba amaphoyisa abesasendaweni yesigameko asaqoqa imininingwane. Uthe abafundi baphuthunyiswe esibhedlela ukuze bayokwelashwa.