UFata Vusi Sokhela obenguFata eSt Michaels eNdoyane Mission eHighflats, uxoshwe ngoLwesine emhlanganweni obekukhona kuwo uMbhishobhi omkhulu wamaKhatholika uPius Dlungwana. Kulo mhlangano kuthiwa bekuphume ngisho amalungu omphakathi ezokweseka abebandla abathi sebekhathele yilo fata. UMnuz Eayan Ngidi okhulumela amakholwa uthe bajabule bafa ngokuxoshwa kukafata. Ngesikhathi ekhuluma neSolezwe ocingweni bekunomsindo womkikizo, kukhala namahutha ezimoto athe amakholwa asajabulela ukuxoshwa kukafata. Uthe umhlangano uqale ngo-10 ekuseni kwaze kwashaya u-4 ntambama. “Ufaka akangenanga ehholo obekunomhlangano kulo futhi akaze akhulume. Umbhishobhi ubethi akangaxoshwa emishini kodwa kuphela angayenzi inkonzo. Sikuchithile lokho ngoba asisamfuni. Kuvunyelwane ngokuthi kubuye ufata omdala obephethe imishini," kuchaza uNgidi. Uveze ukuthi bathole ukuthi ufata ubesebize ingqungquthela ebizoba ngeSonto, efuna ukuzwa ukuthi yimaphi amakholwa afuna achithwe. “Besingeke silinde iSonto ngoba besifuna achithwe manje. Sijabule kakhulu ukuthi sigcine siphumelele isifiso sethu ngoba bese sikhathele." Isolezwe lithole ukuthi ufata ubevele eselala emzini welinye iphoyisa ngenxa yokwesaba ulaka lwamakholwa. Imizamo yokuthola uDlungwana ayiphumelelanga ngoba ucingo belungabanjwa, wangayiphendula neSMS athunyelwe yona. UFata Alexious Madela okhulumela ibandla uthe ngeke akwazi ukukhuluma ngoba usemhlanganweni. Amakholwa aqala ukubhikishela uSokhela ngenyanga edlule, abuye amkhumulisa nemijiva esalungiselela ukwenza iMisa. Kuthiwa ezinyangeni eziyisithupha efike emishini wanyusa imali yokungcwaba ebinguR4 wayenza uR500. Kuthiwa amakholwa ubefuna akhokhe uR300 uma efuna ukubusiselwa izimoto ezintsha.