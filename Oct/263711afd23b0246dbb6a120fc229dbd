“Ngeke siyithathe ngemizwa le nto kodwa ukuze sibe neSABC ngomuso kumele senze okufanele,” kusho uMakhathini. “Ngeke sibe budedengu futhi silindele ukuthi abasebenzi bakuqonde lokhu. Kuzoba nzima kodwa ngisho ngabe kubuhlungu kanjani kumele kwenziwe.” UMakhathini, obekhuluma ohlelweni lwantambama kwiMetro FM izolo, uthe basaxoxa nezinyunyana belekelelwa yiCCMA ukuze lolu hlelo luhambe ngaphandle kokwephula umthetho. Ubekhuluma ngesitatimende esikhishwe yiSABC esiveze ukuthi kubasebenzi abangu-2 400 abayitoho, bangu-1 200 abazothinteka, kuphinde kuthinteke nabangu-981 abaqashwe ngokugcwele. Lokhu kuthiwa kungase kongele iSABC imali elinganiselwa kuR440 million ngonyaka. Uthe lokhu kungenxa yokuthi isimo sezimali kule nhlangano asisihle ngenxa yokuthi banesikweletu sikaR1.3bn futhi amaholo abadla imali elinganiselwa kuR3.1bn, okuwuhhafu wemali abayenzayo. UMakhathini uthe baneqhinga lokuxazulula “konke okwenziwa kabi ngokuqashwa kwabantu nokukhushulwa kwabantu ezikhundleni ngokungemthetho.” “Ngeke sikwazi ukukuziba lokhu ngoba silahlekelwa yimali encane kunesiyenzayo. Ngeke sikugweme ukunciphisa izindleko.” Uthe okunye okubadlayo ephaketheni, ngamalungelo okuthenga imidlalo. UMakhathini uthe ngeke akwazi ukusho ukuthi lolu hlelo luzophothulwa nini kodwa abasebenzi bazokwaziswa ngokuqhubekayo. Kwenzeka lokhu nje, uNobhala Jikelele we-ANC * -Ace Magashule wathi ngeke bakuvumele ukuthi iSABC idilize abasebenzi. Umfelandawonye wezinyunyana iCosatu uthe uhulumeni we-ANC kumele uphumele obala ngokuthi umi kuphi ngalokhu kudilizwa. ICosatu ithe isenzo seSABC sokudiliza abantu siwukubachukuluza. “Iqhinga labo ukubukela phansi indlela efanele ekuSection 189 weLabour Relations Act, ukuqhubeka nokudiliza kuwungabonisani ngendlela.” Ithe ukuvela kombiko weStatistics South Africa, othi izinga lokungasebenzi linyukele ku-27.5% lisuka ku-27.2% ngekota yesibili, kwenza kube kubi kakhulu.