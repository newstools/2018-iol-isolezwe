ISILO sesizwe samaVenda, uToni Peter Mphephu-Ramabulana, sithi sizoyikhokha yonke imali okubikwa ukuthi yayithola kutamuzwa izimali zeVBS Mutual Bank ngokungemthetho. Kubikwa ukuthi uMphephu wathola uR17 million kuleli bhange. NgeSonto uMphephu uveze ukuthi uzimisele ukuyikhokha le mali uma kuwukuthi wayithola, okuyinto ayichithayo ukuthi yenzeka. “Kuyishwa ukuthi u-Adv Motau neWerksman Attorneys bakubona kungenasidingo sokuthi nginikezwe ithuba lokuveza olwami uhlangothi. Ngokwazi kwami awukho uR17 million engakhokhelwa wona uwumnikelo noma ngezinye izindlela. Anginakho ukungabaza ukuthi uMotau nabeWerksmans Attorneys bayazi ukuthi ukuvela kwegama lami kulo mbiko kusilimaza kanjani isithunzi sami ngokunjalo nobuKhosi baseVenda. Ngifanelwe ukuphathwa kangcano,” kusho uMphephu-Ramabulana encwadini ayibhalele abantu besizwe sakhe. Uqhube waveza ukuthi mningi imnikelo ayitholayo kubantu abahluka-hlukene. Uthe uma kukhona imali ayithola kudliwa izimali zeVBS Mutual Bank, wayithola engazi ukuthi iphume ngobukhonyovu ayengazi ukuthi buyenziwa njengoba kuvela embikweni ka-Adv Terry Motau. “Ngiyazibophezela ukukhokha imali okuzovezwa ukuthi ngayithola ivele ngobukhonyovu okubikwa ngabo uma isibaliwe futhi ngaziswa nemibandela yokuyikhokha,” usho kanje. Uthe uyazwelana nalabo okuthikamezeke izimpilo zabo ngokudliwa kwezimali zeVBS Mutual Bank. Khonamanjalo, u-Adv Motau uthe kumele babhekane nengalo yomthetho bonke abathintekayo ekuweni kwaleli bhange. Kusasa kulindeleke ukuthi i-EFF iphendule ngezinsolo zokuthi nayo yadla ngesikhathi kwebiwa imali esondele kuR2 billion kuleli bhange.