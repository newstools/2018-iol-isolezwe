Umndeni kaNksz Mbalenhle “Mbali” Njoko (24) ubhodla umlilo kulandela lesi sigameko sangoMsombuluko nabathi umsolwa bafuna akhokhe zonke izindleko zokungcwaba indodakazi yabo aphinde amlobole amqede ukuze bezothola ukuthula. UNksz Njoko kusolwa ukuthi udutshulwe ngumsolwa amahlandla amabili ekubo maqede wabaleka nendodana yabo eneminyaka emihlanu. Kuthiwa bese kuphele iminyaka engu-10 ethandana nomsolwa kanti waqoma umsolwa ngosiko lokumisa iduku efunda uGrade 11, eyitshitshi. Unina kamufi, uNkk Dudu Njoko, izolo utshele Isolezwe ukuthi badumele kakhulu ngalesi sigameko futhi bafuna umsolwa alobole umufi. “Bengingekho ekhaya ngesikhathi efika edubula umufi. Umsolwa ubengafuni ukwamukela ukuthi indodakazi ibisihlukene naye. Indodakazi ibisikhathele ukuqhubeka naye ekubeni engayenzeli lutho, engayiloboli kodwa ebe esebenza kahle ezimayini. Kumanje nje sifuna ukuba umsolwa azokhokha lonke ilobolo yize isishonile indodakazi. Sifuna akhokhe nezindleko zonke zokufihlwa kwakhe. Uma kwenzeka eboshwa umgcwabo ungakenzeki, sifisa adedelwe nasesitokisini azomgcwaba njengokumbulala kwakhe,” kusho uNkk Njoko. Uthe ngisho angaboshwa, ufuna abomndeni kamsolwa bayokhipha imali yakhe emsebenzini wakhe bazolobola. Uthe ingane kamufi ebisendlini ngesikhathi kudutshulwa unina yalandela umsolwa nokwenza wagcina eyithathile wahamba nayo umsolwa. “Ingane yayimlandela ihamba ithi akalethe isibhamu adubule ngaso unina ukuze nayo izomdubula. Ngikhuluma manje nje ingane ngisazoya kosonhlalakahle ngiyoyithatha njengoba itholwe amaphoyisa ehlathini eliseduze nomfula ayiyisa kosonhlalakahle,” kusho uNkk Njoko. Uthe umsolwa ubeyihlukumeza indodakazi yakhe njengoba wayinqabela ukuba iyofuna umsebenzi ekhala ngokuthi abanye besilisa bazoyibona. “Umsolwa wahlawula ingane ngoR9 000 wathi izinkomo ezimbili. Ubengakaloboli,” kusho uNkk Njoko. Uthe ubengenalo ulwazi lokuthi sekunesikhathi esingakanani laba behlukene. Uthe bafisa umsolwa aboshwe ngokushesha ngoba uyingozi njengoba ephethe isibhamu. Okhulumela amaphoyisa KwaZulu-Natal uCaptain Nqobile Gwala ukuqinisekisile ukuthi ingane itholakele, nokuthi kuphenywa icala lokubulala. Umsolwa ubesathungathwe.