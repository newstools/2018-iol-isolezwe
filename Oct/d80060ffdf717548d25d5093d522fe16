Lesi sigameko senzeke esikoleni iLuvisi Primary, okwahlaselwa kuso kwabulawa umfundi nephini likathishomkhulu, uMnuz Vusi Ntombela ngo-2015, owayebuye abe nguSomlomo kuMasipala iNquthu owadutshulwa ngentululwane yezinhlamvu kwathinteka nabafundi omunye washona. Kulokhu kuthiwa kutheleke abazali bafica uNkk Mbali Moloi efundisa kwaGrade 3, bamshaya wanaba ngoba bemsola ngokuhlukumeza ingane yabo. “Bekungumama noyise womfundi kaGrade 3 abafike babuza ukuthi uphi umemu Moloi. Kuthe uma besuka baqonda kuyena bamngenela ngenduku. Izingane zikhale ubumayemaye sezithukile. Nathi sithukile ngoba phela besingazi noma bayamdubula yini njengoba kulesi sikole nothisha uNtombela wahlaselwa kanje wadutshulwa phambi kwezingane ayezifundisa. Indlela abamshaye ngayo ubengaboni ngisho emehlweni,” kusho omunye wabasebenzi. Uthe iphutha likaNkk Moloi wukuthi ngoLwesithathu ukhuze ingane efunda uGrade 3 ngoba ibihlupha omunye umfundi. Lo mthombo uthe okubi wukuthi uNkk Moloi uthe uma evula icala amaphoyisa aseNquthu amnqabela athi abantu okumele bavule icala abazali bengane ngakho yena uma elivula azombopha. Okhulumela amaphoyisa KwaZulu Natal, uCaptain Nqobile Gwala, uthe kuzomele uNkk Moloi axhumane nomphathisiteshi waseNquthu ngalolu daba. “Singameluleka ngokuthi abuyele esiteshini acele umphathi wesiteshi ukuze amsize kusukunyelwe udaba lwakhe,” kusho uGwala. Okhulumela uMnyango wezeMfundo KwaZulu-Natal, uMnuz Muzi Mahlambi, ushaqekile ngalesi sigameko. “Noma ngabe uthisha ubesephutheni kodwa akekho onelungelo lokumshaya. Laba bazali bekumele baye emaphoyiseni bavule icala ukuze aphenye ukuthi ngabe izinsolo ezibekwa umemu Moloi ziyiqiniso yini. Amaphoyisa aqeqeshiwe ngakho yiwona obekumele abikelwe. Bebezothini ukube bebembulala bese ekugcineni bethola ukuthi umsulwa? Siyasigxeka lesi senzo futhi laba bazali bangaba senkingeni uma uthisha ebavulela icala efaka nabameli bakhe,” kusho uMahlambi.