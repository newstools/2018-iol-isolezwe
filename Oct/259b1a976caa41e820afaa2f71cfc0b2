KUNGAKAPHOLI maseko inkantolo yoMthethosisekelo inqume ukuthi insangu isingasetshenziswa ngokusemthethweni emakhaya, sekutholaka ubhiya ovutshwe ngensangu ezitolo zakwaSpar KwaZulu Natal naseGoli. Lo bhiya obizwa ngeDurban Poison uqale ukudayisa ezitolo zeTops ezikhethiwe ngoR18 kuleli sonto kanti uzoqala ukutholakala ngesonto elizayo eCape Town. Umsunguli wenkampani evuba lo bhiya, iPoison City Brewing, uMnuz Grame Bird uthe lo bhiya uthokozelwa abaningi ikakhulukazi njengoba isimo sezulu sesifudumala. Lo bhiya onamaphesenti angu-4% otshwala awunayo nokho i-Tetrahydocannabinol (THC), okuyikhemikhali ‘elikuguqula imizwa’ uma usebenzise insangu. Kunalokho basebenzise i-hemp ukuthuthukisa ukunambitheka kukabhiya. “Lo bhiya uzokujabulisa nokho ngokunambitheka kwawo okuhlukile,” kusho uBird. IDurban Poision iqale ukukhishwa ngoSepthemba 17. Ngosuku olulandelayo uJaji Raymond Zondo wakhiphe isinqumo sokuthi kube semthethweni ukusetshenziswa nokutshalwa kwensangu emakhaya kuleli. UBird uthe abantu babezitshela ukuthi babazi ngokuthi lesi sinqumo sizokhishwa kodwa uthe abantu kumele bakhumbule ukuthi ukukhiqizwa kwe-hemp kuleli bekuvele kusemthethweni. 