Lesi siteleka esiqale ngoMsombuluko siphazamise ukusebenza kulezi zindawo, okushaye isikhathi sokuloba izolo kusaqhubeka izingxoxo kubaqashi nabasebenzi. Izolo, okhulumela abakwaToyota South Africa Motors (TSAM), uMnuz Clynton Yon, uthe bazimisele ukuxoxa nabasebenzi ukuze kuqhamukwe nesixazululo ezinkingeni ababhekene nazo. UYon ugxeke isitatimende esenziwe yiNumsa sokuthi inkampani ayifuni ukuxoxisana nenyunyana. Lesi sitatimende besishiwo nguNkk Phakamile Hlubi-Majola. Ngesikhathi sokuloba izolo abamele inyunyana bebehlangene eNkantolo yaBasebenzi nabaqashi kudingindwa udaba lwesiteleka. Abasebenzi bakhala ngokuthi sekunesikhathi inkampani ingafuni ukuzwa izikhalo zabo. UMnuz Mandla Gambushe onguMgqugquzeli weNumsa esifundazweni, uthe bafuna abasebenzi bangawukhokhi uR10 000 ababebolekwe wona ngesikhathi kunezikhukhula ngonyaka odlule. Phakathi kwabakhala ngakho abasebenzi ukuthi bafuna kushintshwe izingubo zokusebenza, bangakhokhi esejari yenkampani, kuqashwe nabasebenzi abaphelelwa yizinkontileka nyakenye. IMeya yeTheku uNkk Zandile Gumede izolo inxenxe abaqashi nabasebenzi bakwaToyota ukuthi baxoxe ukuze sisheshe siphele isiteleka. “Ngikhathazekile ngalesi simo ngoba uma isiteleka siqhubeka kuzolimaza zombili izinhlangothi. Njengezwe sizame ngayo yonke indlela ngemikhankaso yokudala amathuba emisebenzi futhi iTheku liphambili kulo mkhankaso. Abaqashi nabasebenzi kumele bagweme izimo ezingaholela esitelekeni ngoba kuthunazeka nesithunzi sezwe.” UNkk Gumede ucele nokuthi izinkampani ezizimele sibambisane nohulumeni ukuguqula isimo nokuqeda ukungalingani emnothweni.