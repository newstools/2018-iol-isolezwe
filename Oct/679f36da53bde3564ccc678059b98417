Ngokwami ukubuka abantu okumele kulalelwe imibono yabo ngokuphathwa komsakazo nezinhlelo ngabantu abakufundele ukusakaza bagogoda kuzo ezokusakaza. Hhayi le nto yokuthi nanoma yimuphi nje umbono womlaleli sekumele ulalelwe. Umsakazo ufana nebhola, nanoma ubani ucabanga ukuthi uyawazi. Kuyaphoxa ukuthi abalaleli sebehhomuzela kangaka nje babethule exova izinto kuKhozi FM uNgizwe Mchunu. Lokho kuxova sekuze kwadala ukuthi axoshwe. Ngoba uyisangoma akahambe ayobhulela abantu. Indaba yokuthi abalandeli bakamasikanzi ngeke besalulalela Ukhozi yinto engekho leyo. Futhi ubani owathi Ukhozi olwabathandi bakamasikandi kuphela? Yini le edala abantu bakamasikandi bazenze ongqo shishilizi ekuphathweni komsakazo? Yini bakhulume kangaka ngoba nakhu izikhundla zokuphatha kuKhozi FM sezikubantu besifazane (uZandile Tembe umphathi wezinhlelo noSbongi Ngcobo umphathi wesiteshi) na? Ayikho inkampani engaphathwa ngokubuswa yizwi likawonke wonke. Leyo nkampani kungachaza ukuthi ayinambono nazinhloso ezibhalwe phansi. Anginanxa noNgizwe mina, kepha uma kungukuthi wayeqashiwe, sekufike isikhathi sokuthi agoduke. Wayenganikiwe inkontileka yangunaphakade. Naba noLinda Sibiya bahamba balokhu besabisa ngokuvula iziteshi online. Siphi nje leso siteshi? Akekho umuntu omkhulu kunomsakazo. Useyakwazi uNgizwe lokho. Abayeke ukuzixaka ngokuyomasha abalandeli bakamasikandi. Bakhombisa ukuba nesithukuthezi nokuthi abanayo into engcono abangayenza kunokuyobhiyozela uNgizwe. Siyanda Mbhele UMLAZA