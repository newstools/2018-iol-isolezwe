Laba basolwa baboshwe ngempelasonto ngesikhathi kunomkhankaso wokukhuculula izibhamu ezingekho emthethweni eMvoti. Okhulumela amaphoyisa KwaZulu-Natal uCaptain Nqobile Gwala, uthe ngoLwesihlanu ebusuku bekunomkhankaso obuholwa uphiko lweTactical Response Team eMgungundlovu namaphoyisa aseDalton, eMvoti nase-Inadi. Uthe amaphoyisa agasele emizini emibili. Komunye umuzi bafice umsolwa obephethe isibhamu esincane nesikhulu nezinhlamvu. Omunye umsolwa otholwe emzini wesibili ubanjwe nezibhamu ezintathu ezinkulu nezinhlamvu. Amaphoyisa aphinde athola ne-shotgun engakaziwa ukuthi ngekabani okwamanje. UCaptain Gwala uthe abasolwa ababili baboshiwe babekwa icala lokutholwa nezibhamu ezingekho emthethweni nezinhlamvu.