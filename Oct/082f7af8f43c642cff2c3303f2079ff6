UNKOSIKAZI wesihlabani somculo uJabulani "HHP" Tsambo, uwakhahlele ngazo zombili amahebezi okuthi yena nalo mculi bebengashadile. ULerato Sengadi, enkulumweni ayethule enkonzweni yesikhumbuzo yaleli qhawe namhlanje, eBaseline, eGoli ukubeke kwacaca ukuthi lo mculi ubengumyeni wakhe. ULerato ukhulume kanje kulandela isitatimende somndeni kaHHP esithunyelwe abezindaba uveze ukuthi uLerato akasiye umfelokazi walo mculi. Lezi zindaba zivezwe ngokhulumela umndeni uNKululeko Ncana esitatimendeni esithunyelwe abezindaba.. “Ngifisa ukucacisa ukuthi uNksz Sengadi akasiye umfelokazi futhi akakaze ashade noJabulani (igama likaHHP langempela). UNcane uthe uLerato wayeyingoduso kaHHP. Uqhube wath uLerato waphuma emzini kaHHP ngonyaka odlule waqhubeka nempilo yakhe. Ngaleso sikhathi uLerato nonina bacelwa ukuthi bayeke ukukhuluma amanga angachazwanga ukuthi amayelana nani. “Njengamanje umndeni wakwaTsambo unegunya lokwenza noma yini uma ngabe uLerato eqhubeka nokuqamba amanga.” UNcana ukuqinisekisile ukuthi uLerato nonina baye emzini kaHHP eRandpark Ridge eGoli, ngosuku ashona ngalo. Uthe bafika bafuna imininingwane okubalwa kuyona amakhadi asebhange, isikhwama semali, ucingo namaphepha omshuwalense kukaHHP. UNcana uqhube wathi laba bahambile babuye babuya ngoMgqibelo kanti bazozithela phezu kukayise kaHHP no-anti bakhe. UNcana uthe lesi senzo sibajabhisile ngenxa yokuthi bebesabhekene nodaba olubucayi lokushona kukaHHP. Kwenzeka lokhu nje inkonzo yesikhumbuzo yokuqala ibiseGoli namuhla eyesibili izoba eMmabatho eMahikeng ngoLwesine. UHHP uzongcwatshelwa ngakubo ngoMgqibelo khona eMmabatho. 