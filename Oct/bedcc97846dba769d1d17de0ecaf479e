BABALELWA ku-1400 abantu asebeqinisekisiwe ukuthi bashonile ngemuva kokuhlasela kwe-tsunami ePalu, e-Indonesia. Uphiko lozotakulo lusebenza kanzima ukubheka amanye abantu abalimale kule nhlekelele. Kuthiwa abantu abangu-200 000 basale dengwane, badinga usizo oluphuthumayo. Imizi ekhahlamezekile ibalelwa ku-66 000 osekuholele ekutheni iningi lemindeni iphenduke ondinga sithebeni. Abasindile babhekene nengwadla njengoba beswele amanzi okuphuza nokudla. Izibhedlela kuthiwa zigcwele ngokweqile kanti amanzi ahlanzekile kuthiwa mancane kakhulu. UMnuz Jens Laerke, wehhovisi le-UN Humanitarian utshele ithimba lezintatheli eGeneva ngoLwesibili ukuthi amathimba athwele kanzima ukuzama ukulekelela kulela lizwe. “Kusanezindawo ezinkulu ezikhahlamezekile, okungakafinyelelwa kuzona, kepha amathimba akhona asebenze kanzima ukufinyelela kuzo. Enza konke okusemandleni ukulekelela,” kusho uLaerke. Idolobha iPalu kuthiwa yilo elikhahlamezeke kakhulu njengoba itsunami igugule abantu, izimoto nezindlu. NgoLwesibili amaphoyisa aphoqeleke ukuthi asebenzise isisi esikhalisa unyembezi ukuhlakaza isixuku sabantu ebesesisebenzisa leli thuba ukuzitapela ezitolo zabantu. Abasindile kuthiwa babhekene nobunzima bokuthi uma bevundulula ngaphansi kwempahla ecekeleke phansi bahlangabezana nezidumbu zabantu. Inhloko yophiko lwezezinhlekelele e-Indonesia, uMnuz Willem Rampangilei uthe abantu asebeshonile babalelwa ku 1374 kuthi abangakatholakali bangu-113. Uthe kusanezidumbu ezivalaleleke ngaphansi kovucu kodwa abanaso isiqiniseko sokuthi zingaki. Uveze ukuthi inhloso yabo okwamanje ukuhlenga abantu.