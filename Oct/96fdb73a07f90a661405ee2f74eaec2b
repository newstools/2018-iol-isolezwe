UMthimkhulu ubefakwe enkantolo wuMnyango wezokuBusa ngokuBambisana nobuHoli boMdabu KwaZulu-Natal, ngemuva kwesikhalo esifakwe yiNdlunkulu yamaHlubi kuwona. INdlunkulu yamaHlubi yafaka isikhalo ngoMthimkhulu emnyangweni oqale wamyalela ukuthi angazibizi ngeNgonyama kodwa waqhubeka. UMthimkhulu ubebangisa iNgonyama yamaHlubi ebusayo, iNkosi Muziwenkosi kaLangalibalele Radebe eseMtshezi. Icala abebhekene nalo lokuzibiza ngeNgonyama belisingethwe yijaji Jerome Mnguni. Ijaji lithe, uMthimkhulu angaphinde azibize ngeNgonyama yamaHlubi noma enze umcimbi egameni lobukhosi bamaHlubi ngoba akayona inkosi. Liphinde lamyalela ukuthi kumele akhokhe izindleko zecala ebelifakwe enkantolo. Icala abebhekene nalo alithathanga sikhathi lisenkantolo njengoba kufike kwaphuma isinqumo kwaba sekuphelile njalo ngoMthimkhulu. UMthimkhulu uqale ukuvela ngo-2014 ethi nguye iNgonyama yamaHlubi esemthethweni. Wenza indumezulu yomcimbi wokuzigcoba njengeNgonyama emzini wakhe eShowe. Wayememe umphakathi nosomabhizinisi, abanye ababeqhamuka eGermany. Ngemuva kwalo mcimbi kusuke umsindo kukhala abaseNdlunkulu yamaHlubi ngoMthimkhulu obekuthiwa usegcobe namakhosi angaphansi kwakhe futhi eqhakambisa ukuthi uzobumba isizwe samaHlubi. Ubesezibiza nangoMthimkhulu III. Ngo-2016 umnyango wezokuBusa ngokuBambisana nezoMdabu KwaZulu-Natal uxwayise uMthimkhulu uthi makangabizwa ngeNgonyama ngoba abukho ubufakazi balokho. Waphinde wamyalela ukuthi makayeke ukugcoba amakhosi ezindaweni ezihlukene esifundazweni ngoba akanalo ilungelo lokwenza lokho wathi uzobhekana nomthetho uma eqhubeka.