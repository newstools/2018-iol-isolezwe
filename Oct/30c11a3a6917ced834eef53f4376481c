ASATSHISWA ngokudlwengulwa nokubulawa amawele aduma ohlelweni i-Idols South Africa okulindeleke ukuba ayofakaza ecaleni lobengumfundisi wawo uTimothy Omotoso. U-Anelisa newele lakhe uNeliswa Mxakaza, bangabanye besifazane abamangalele * -Omotoso webandla iJesus Dominion International ngamacala okushushumbisa nokunukubeza. Izolo u-Anele ufake umlayezo kuFacebook abewuthunyelwe kwiselula yakhe obumsongela ngokuthi ahlukane no-Omotoso. Umlayezo uthi: “Uzokuzwa ukuthi kunjani ukudlwengulwa s****. Hlukana noTimothy wena le nto enamanga. Siyakwazi uhlala nodadewenu nezingane zenu. Sizokudlwengula uze wophe ufe.” U-Anele uthe lolu wuhlobo lwemilayezo nezinsongo ababhekana nayo mihla namalanga. “Ngeshwa lolu wuhlobo lwezinsongo esibhekana nazo. Akuqali ukuthi sithole imilayezo esisongelayo. Bafuna ukusibulala ngoba sitshela abantu iqiniso ngokwenzeka." Okhulumela amaphoyisa KwaZulu-Natal uCaptain Nqobile Gwala uthe : “ Umuntu osuke esesimweni sokusatshiswa kudingeka abikele amaphoyisa avule icala ukuze kuphenywe,” usho kanje. Ekhuluma nephephandaba elinguzakwabo weSolezwe ngeSonto, iSunday Tribune unina wamawele uNkk Gloria Mxakaza, uthe uyaweseka amadodakazi akhe ngesinyethelo asithathile. “Ngiyaxoxa nabo ngokwenzekayo. Kubuhlungu kodwa ngeke ngiyeke ukuweseka wona nabanye abazokhuluma ngokugilwa kwabo yilo mfundisi. Ngifisa ajeze ngezenzo zakhe." Nakuba ephawulile kanje kodwa walile ukukhuluma kabanzi ngawo nokuthi akuphi njengoba engekho ekhaya. Kulezi zinsuku kusabalele i-video enawo amawele okukholakala ukuthi ithathwe ohlelweni lweSABC3 iSpecial Assignment lapho elilodwa ligeqa khona amagula ngokunukubezwa ngu-Omotoso. Selokhu kuqale ukuqulwa kwecala eNkantolo eNkulu ePort Elizabeth kusafakaze uCheryl Zondi. Ngemuva kokuphekwa ngemibuzo ngummeli kammangalelwa uMnuz Peter Daubermann, uZondi uthole ukwesekwa emphakathini. UZondi ubonge abamesekayo ngokubhala incwadi ayiqondise kubona, wayinameka kuFacebook naku-Instagram. UZondi uthe: “Angazi nokuthi ngiqale ngithini, kunzima ukukholwa uma ngibona indlela engisekwe ngayo nangothando engilukhonjiswa ngabesifazane, amadoda, abadala nabancane. Ngiphelelwa amazwi okubonga. Miningi imilayezo engiyibona ezinkundleni zokuxhumana kusukela kuTwitter nakwezinye izindawo enginika ithemba. Ngicela niqhubeke njalo nikwenze lokhu nakwabanye abayizisulu. Ukuba ngumuntu wesifazane kuyinto enzima eyinselelo ngoba kufanele uhlezi uvikela isithunzi sakho. Ngiyabonga kakhulu, inkosi inibusise.” Unobhala jikelele weReligious Leaders Council uPastor Giet Khoza webandla iRhema Bible Church, uthe batheleke ngehlazo ngenxa yobufakazi obethulwe enkantolo ecaleni elibhekene no-Omotoso. Khonamanjalo, umfundisi obambe izintambo ebandleni likaMfundisi Timothy Omotoso webandla iJesus Dominion International ePort Elizabeth, ufunga uyagomela ukuthi ngeke livalwe leli bandla. UMfundisi Osugawu Chuks, uthe amakholwa anelungelo lokukhonza ebandleni lawo. Uqhube wathi ukuvala ibandla yinto engeke yenzeke. “Izwe lenu kusafanele liyeke ukubandlulula ngokobuzwe nokuthumela umlayezo ongemuhle emhlabeni. Ngeke uvale ibandla ngenxa yezinsolo,” kusho uChuks. Ukusho lokhu nje kungenxa yokuthi abazibiza ngeNelson Mandela Bay Citizens In Unity benqumele abaleli bandla ugwayi katiki ukuba balivale. Bakusho lokhu ngenxa yezinsolo zokubukubeza ezibhekene nomfundisi walo * -Omotoso. Namuhla laba bantu bazobhikisha ngaphandle kwebandla.