Lokhu kulandela ukuvela kwemibiko yokushoda kwama-antiretrovirals (ARVs), nemishanguzo yokuhlela ezifundazweni ezehlukene okubalwa neKwaZulu-Natal. I-SSP iveze ukuthi izikhungo zezempilo zinengwadla yokushoda kwemishanguzo yathi kungenzeka ukuthi lokhu kuholele ekutheni iziguli zigcine zinezinkinga. Kuma-ARVs okuthiwa ayashoda kubalwa i-lamivudine, abacavir namanye. UNkk Lauren Jankelowitz obambe kwesokuba ngumphathi weSSP noyisikhulu senhlangano yodokotela abelapha igciwane lengculazi, iSouthern African HIV Clinicians Society (SAHCS) uzwakalise ukuba nethemba emuva komhlangano. “Ezinye izinto esikhulume ngazo wukuthi inkulu kangakanani inkinga yokushoda kwemishanguzo, izindlela zokuthola eminye imishanguzo nezinhlelo ezingafakwa ukuqinisekisa ukuthi kuphela u-Okthoba kunemishanguzo eyenele ezikhungweni zezempilo,” kusho uNkk Jankelowitz. Le nhlangano isanda kukhala ngokungabibikho kohlelo olucacile loMnyango wezeMpilo ukubhekana nenkinga ehaqe izifundazwe. Ngokusho kwayo le nkinga bese kunezinyanga ezimbili ifufusa kodwa kungacaci ukuthi uMnyango wezeMpilo wenzani ngayo. Uthe esinye isikhungo abathole ukuthi sibe nenkinga yisibhedlela iKing Edward VIII esibe nenkinga yokungabi namanye ama-ARVs ngo-Agasti. Okhulumela umnyango kuzwelonke, uMnuz Popo Maja ukuqinisekisile ukuthi ikhona inkinga yokushoda kwezinye izinhlobo zama-ARVs kodwa ayidalwa ukushoda kwemali yokuthenga ama-ARVs. Uthe idalwa yizinkinga zalapho kukhiqizwa khona ezinye izithako zemishanguzo nosekubeke ingcindezi kubakhiqizi nabakhipha imishanguzo. UMaja uthe bazame ukuyithola kwezinye izindawo kodwa ayizange yenele ngenxa yesidingo esikhona eNingizimu Afrika yonkana. Uthe balindele ukuthi isimo sibuyele kwesijwayelekile ekupheleni kuka-Okthoba wathi amanye ama-ARVs kulindeleke ukuthi atholakale kahle phakathi noNovemba.