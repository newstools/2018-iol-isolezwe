Lo mphakathi okukhona kuwo imindeni eyisishiyagalombili, ukhala ngokuthi le ndawo oyibanga nekhansela wasuswa kuyo eminyakeni engu-30 eyedlule. Kumanje usalinde imiphumela yokufaka isicelo sokubuyiswa komhlaba. UNkk Bongekile Ngcobo, ongomunye wale mindeni uthe ngeke bavume ukuthi kwakhiwe izitolo namafulethi njengoba ikhansela lisho. “Ngesikhathi sisuswa abanye bethu bayiswa KwaDabeka nakwezinye izindawo. Kwakuthiwa kuzokwakhiwa isikole nakho ukwakhiwa kwaso kwangaphumelela. Sathola ukuthi indawo ayinalo itayitela, yahlala yangasetshenziswa. Kumanje le ndawo ibihleli kusele nezindonga zemizi yakithi, kungenziwa lutho,” echaza. UNkk Ngcobo uthe useke waya komunye umhlangano obekukhona kuwo nekhansela, wazizwela lithi kuzokwakhiwa izitolo namafulethi. Uthe ngo-2015 Disemba baya kofaka isicelo somhlaba, abasalinde ukuzwa ukuthi siyaphumelela yini. UMnuz Nkosinathi Mbhele ongomunye wabakhalayo uthe zisasele izindonga zomuzi wakubo abasuswa kuwo. Naye ungomunye wabafake isicelo sokubuyiselwa umhlaba, ongafuni kuthuthukiswe le ndawo. Le mindeni ibihlangene ngeSonto ukudingida lolu daba lomhlaba wayo. UMnuz Khekhe Khwela oyikhansela uthe akazi ngomhlangano wale mindeni. Uphikile ukuthi uzosebenzisa indawo ukwakha izitolo zakhe. Uthe le mindeni kade ezwa ngayo, yake yazama nokufaka udaba enkosini yahluleka. “Indawo siyithole eMnyangweni wezeMisebenzi yoMphakathi. Kwakumele kwakhiwe isikole kodwa kwayekwa ngenxa yokuthi bekukhona esinye samabanga aphansi esiseduze. Indaba yokwakhiwa kwenxanxathela yezitolo akuyona eyamanje. Isinqumo sathathwa wumphakathi ngo-2015 ngoba ukhala ngokuthi awunazo izitolo eduze,” kuchaza uKhawula. Uthe yena akazithatheli izinqumo kodwa umphakathi ogunyaze ukuthi kwakhiwe inxanxathela yezitolo kule ndawo futhi okuzoqhubeka. Uveze ukuthi abanenkinga nezikhalo abakhulume neminyango kahulumeni efanele.