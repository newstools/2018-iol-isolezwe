Wesula ePhalamende nje ubesanda kuxolisa esizweni emuva kokuvela kokuthi wayegqigqa emihlanganweni nabomndeni weziqumama zakwaGupta. UNene ube ngomunye wofakazi abavele phambi kweKhomishini ephenya ngokugwamandwa kombuso eholwa yiPhini leNhloko yamaJaji uJaji Raymond Zondo. UNene waqeda ukuxolisa wabe esefaka incwadi yokwesula kwesobuNgqongqoshe wezeziMali. Ngemuva kwalokho uMengameli Cyril Ramaphosa uqoke uMnuz Tito Mboweni njengoNgqongqoshe omusha owengamele ezeziMali kuleli. UNene encwadini yakhe eshiya ePhalamende, ushaye ngamafuphi. “Ngibonga ithuba enginikwe lona lokusebenza njengelungu lePhalamende. Ngiyohlala ngiyibonga njalo i-ANC ngokungethemba kwayo kanjanlo nabantu bakuleli abangiphe ithuba lokuba ngibasebenzele,’’ kusho uNene encwadini yakhe yokwesula ePhalamende. UMthembu uthe bayasemukela isinqumo sikaNene wathi bayakubonga nokuqokwa kukaMboweni. Uthe sebelinde inkulumo yakhe azoyenza maduze nje. UNene uke waxoshwa ngowayengumengameli wakuleli uMnuz Jacob Zuma kulesi sikhundla kodwa wabuyiswa uRamaphosa esethatha esikamengameli.  -ANA