Lo mlisa ongeke adalulwe ngoba akakaveli enkantolo, kuthiwa ubanjwe umnikazi wekati obelokhu elizwa likhale njalo. Ubelokhu eziba kodwa wagcina ethatha isinqumo sokuyobheka ukuthi kwenzenjani. Kuthiwa umnikazi wethuke wacishe washayeka phansi efica indoda inqunu iphethe ikati ilithwishile imilenze imatasa nalo. Lo mnikazi wekhaya ongumuntu wesifazane ushayele uphiko olulwa nobugebengu iReaction Unit SA ephuthume kulo muzi yafica lo mlisa esegqoka yamshaqa yambopha wedluliselwa emaphoyiseni. Kuthiwa namalungu alolu phiko afike akhuza izaga ezwa lo mhlolo. Kuthiwa lo mlisa ngesikhathi eboshwa uswele umgodi wokucasha egwajaza into engapheli ebona leli hlazo atholakale kulo. Umsolwa kuthiwa ubegcwele iziboya ezimhlophe zekati zithe ne emzimbeni wakhe. Kuthiwa umphakathi uthukuthele wagana unwabu uthi awusafuni nakumbona lo mlisa endaweni wesabela ukuphepha kwezingane zawo nezilwane. Kuvele ukuthi lo mlisa ubeke wabanjwa phambilini eqhoqhobele izinja namakati kodwa bamxolela emuva kokuthi intombi yakhe yakhala izinyembezi imxolisela. Ikati lithungathwe latholakala lilimele lihleli lithithibele. Kubizwe ababhekele inhlalakahle yezilwane iSPCA abafike balithatha ikati ukuze balinakekele. Okhulumela amaphoyisa KwaZulu-Natal uLietenant Colonel Thulani Zwane uthe alikho icala elivuliwe. “Kungenzeka ukuthi umsolwa uxwayisiwe kuphela noma abeSPCA basazolivula icala,” kusho uZwane.