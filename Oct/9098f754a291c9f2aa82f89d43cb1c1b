UDlungwane uthe ufuna ukuqeda nya ngezikole okuvalwa ngehlahla kungaphasi muntu kuzo, kulesi sifundazwe. Ukusho lokhu izolo ekhuluma eVukuzakhe High, eMlaza njengoba ebevakashele lesi sikole kwazise ukuthi izikole ezine zaseNgonyameni zibhalela kulesi sikole kulandela umbhikisho womphakathi osudonse isikhathi eside. “Sifuna ukuthola u-80% wokuphasa kwisifundazwe. Sehlile isibalo sezikole ezithola * -0% njengoba ngo-2016 zaziyisikhombisa, ngonyaka odlule bezintathu. Kulo nyaka asifune sikole esingeke siphasise umfundi. Sifuna ukunyusa izinga ngokuthi izikole ziphase ngaphezulu kuka-60% ukuze linyuke izinga lokuphasa,” kusho uDlungwane. Uthe izimpi zezigodi zigcina sezikapakela ezikoleni. Ukhulume nabafundi bezikole ezine zaseMlaza wabagqugquzela ukuthi babhale kahle njengoba besusiwe ezikoleni zabo balethwa eVukuzakhe ukuze bangaphazamiseki. “Sizoneseka ukuthi nibhale kahle kungabikhona into ezoniphazamisa,” kusho uDlungwane. UDkt Barney Mthembu, obhekele izivivinyo emnyangweni, uthe ayikho imibiko abayitholile lapho kungafikanga khona amaphepha noma kungabhalwanga njengoba abafundi ababalelwa ku-150 000 abebebhala. “Imibiko esiyitholile iveza ukuthi yonke into ihamba kahle, akukho kuphazamiseka okube khona,” kusho uMthembu. U-Ayanda Msomi waseLihlithemba High eNdwedwe, uthe ulibhale kahle iphepha lesiNgisi lokuqala akabanga nezinkinga. “Iphepha elingishayisa novalo i-Economics, amanye angiwasabi. IMaths Literacy nayo ngiyayisaba kodwa kancane,” kusho * -Ayanda. U-Andiswa Xulu, ofunda eLihlithemba, uthe yena usaba imaths ngoba imnika inkinga. “IsiNgisi sibhalekile, imaths engase inginike inkinga. Ngizofunda ngizimisele ukuze ngenze kahle,” kusho * -Andiswa. Namhlanje kubhalwa i-Accounting bese ngoLwesihlanu kubhalwe iMaths neMaths Literacy.