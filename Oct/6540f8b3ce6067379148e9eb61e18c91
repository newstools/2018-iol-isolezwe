Esithangamini nabezindaba eThekwini izolo, umkhulumeli we-IFP uMnuz Mkhuleko Hlengwa, uthe akusilo iqiniso ukuthi uMntwana wakwaPhindangene eyedwa uthe akuhlehliswe ingqungquthela yokukhetha ubuholi bukazwelonke. “UMntwana wakwaPhindangene akasiye undlovukayiphikiswa futhi akuyena yedwa othe akuhlehliswe ingqungquthela. Ukuba kuya ngaye ngabe ingqungquthela ayihlehlanga njengoba kade ethi ayiqhubeke kodwa samtshela ukuthi asikwazi ukuqhubeka nayo ngoba kusekhona umsebenzi omningi okumele wenziwe, njengomuntu oyihloniphayo imigomo ube esevumelana nesinqumo esinzima ebese sithathiwe,” kusho uHlengwa. Uthe ukugxekwa ngokuhlehliswa kwengqungquthela akumele kubhekiswe kuButhelezi kodwa kumele kubhekiswe eqenjini uqobo. “I-IFP ifuna ukuzwakalisa ukuxolisa kwayo kuMntwana wakwaPhindangene ngokuthi ayikakwazi ukusingatha ingqungquthela, ikakhulukazi ngemuva kokuba amemezela ukuthi uzibeka phansi izintambo ekuholeni iqembu,” kusho uHlengwa. I-IFP bekumele ibe nengqungquthela yayo yokukhetha ubuholi obusha kule mpelasonto kodwa yahlehliselwa usuku olungakamenyezelwa. Leli qembu lagcina ukuba nengqungquthela ngo-2012. Kubuzwa ukuthi ngabe i-IFP isazosebenzisa uButhelezi njengobuso beqembu njengoba kuyiwa okhethweni ngonyaka ozayo, iPhini likaSihlalo we-IFP kuzwelonke uMnuz Albert Mncwango lithe abaliboni iphutha ngokuthi basebenzise uMntwana wakwaPhindangene ngoba usenegama. “Namanje sisabona kusetshenziswa izikibha ezinobuso boMandela, oSisulu noTambo, kusasetshenziswa ngisho izikibha ezinobuso bensizwa yaseNkandla nathi asiliboni iphutha ngokusebenzisa ubuso boMntwana ngoba uyena mholi esinaye nathi esimfanisa noMandela esigadla ngaye,” kusho uMncwango. Uthe abahambisani nokuthi abantu bazenzele izikibha ezingekho emthethweni ngoba lokho kuphazamisa iqembu. UMncwango ubephendula umbuzo ngezikibha okuthiwa zenziwe ngamalungu athile eqembu ezinobuso bukaMnuz Velenkosini Hlabisa ophakanyiselwe esikhundleni sikamengameli weqembu. Uphikile ukuthi kukhona abaholi abangamfuni uHlabisa. “UHlabiswa wakhethwa ngo elethu. Nasengqungqutheleni uzophinde akhethwe,” kusho uMncwango. Uthe onke amaziko abo angu 1500, ezweni lonke asekulungele ukuthi aye engqungqutheleni, wangeza ngokuthi inkinga iseziyingini nezifunda. “Usemningi umsebenzi okusamele wenziwe ngaphambi kokuthi kube nengqungquthela futhi asikho isikhathi esizibekele sona mayelana nengqungquthela,” kusho uMncwango.