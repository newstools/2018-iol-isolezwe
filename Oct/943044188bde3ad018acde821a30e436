UMaimane ubekhuluma emuva komhlangano wezinsuku ezimbili wesigungu eGoli. Utshele abezindaba ukuthi uhulumeni obusayo uhlulekile ukudala amathuba omsebenzi nokusebenzisa kahle imigomo kwezomnotho. “Siyaqala ukuba nenzikamnotho kusukela ngo-2009 futhi unyaka wesihlanu lona sibhekene nesimo sokuhlupheka kuleli. INingizimu Afrika isiyizwe elintekenteke kunawo wonke kwezomnotho kanti amanye amazwe ase-Afrika ayasimama ngamaphesenti amathathu. Ngesikhathi amazwe afana no- Ethiopia, Rwanda, Cote d’Ivoire, neSenegal ekhula ngaphezu kuka-7%, thina sisele ku-0,7%. Konke lokhu kwenziwe ukungalawuleki kahle komnotho wethu,” kusho uMaimane. Uthe isizathu sokuhlupheka kwabantu yingenxa yokukhohlakala kwe-ANC nokubuswa kombuso yidlanzana. “Uphethroli ubiza uR16 ilitha, iVAT noshukela kwenyukile kanti bangaphezu kuka-10 million abangasebenzi,” egcizelela. Uthe lesi simo senza ukuthi abatshali bezimali bahudule izinyawo ngoba sebelahlekelwe yithemba emnothweni. Uveze ukuthi uma isimo sezwe siqhubeka bazobaleka bonke abatshali bezimali ngoba akukho okubabophezela ukuthi batshale kuleli. Ulinganise ngokuwa kweVBS Mutual Bank athe kukhumbuza abantu ngenkohlakalo edalwe yi-ANC ihlangene ne-EFF.