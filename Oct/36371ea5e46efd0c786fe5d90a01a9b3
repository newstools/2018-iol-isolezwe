Kuthiwa lezi zehlakalo zenzeke emini kabha kanti kuthiwa bekungathi kufundiswa amasosha ukudubula ngendlela izibhamu ebeziqhuma ngayo kule ndawo. Esigamekweni sokuqala esenzeke ngo-4 ntambama kuthiwa kubulawe abesilisa ababili abaneminyaka engu-27 no-59. Kuvulwe amacala amabili okubulala esiteshini saKwaDabeka. Isolezwe lithole ukuthi obesolwa ngokubulala kulesi sehlakalo sokubulawa kwalaba ababili uhlaselwe ngabantu abangaziwa naye washona. Obesolwa, okuthiwa uneminyaka engu-23, kuvela ukuthi udutshulwe eduze kwakubo. Kuvulwe elinye icala lokubulala esiteshini saKwaDabeka. Kwesinye isigameko esingahlangene nalezi kubulawe owesifazane oneminyaka engu-24 ogwazwe esendlini yakhe. Lesi sigameko senzeke ngabo-6 ntambama. Umsolwa uboshwe amaphoyisa aKwaDabeka. Kulindeleke avele enkantolo yasePinetown maduze. Kwesinye isigameko esenzeke eKK ehostela khona ngoMgqibelo, uphiko lwamaphoyisa lwePublic Order neProvincial Task Team lugasele kule ndawo luzofuna osolwa ngezigameko zokubamba inkunzi nezokubulala. Ngesikhathi amaphoyisa efika lapho kuhlala khona umsolwa oneminyaka engu-24 kuthiwa ukhombe amaphoyisa ngesibhamu okusolwa ukuthi wasintshontsha eSydenham. Amaphoyisa abe esemdubula. Kuvulwe idokodo ngokushona kwakhe esiteshini saKwaDabeka. Kuboshwe nabanye abasolwa abathathu kulesi sigameko. Okhulumela amaphoyisa KwaZulu-Natal, uColonel Thembeka Mbele, uthe kuvulwe amacala amane okubulala nedokodo elilodwa ngokushona komuntu. “Amaphoyisa aKwaDabeka ayaqhubeka nokuphenya amacala amane okubulala enzeke ngoMgqibelo, kwelilodwa kuvulwe idokodo njengoba umsolwa obefunwa ngamacala edutshulwe amaphoyisa abewakhombe ngesibhamu,” kusho uCol Mbele.