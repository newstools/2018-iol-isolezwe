Lokhu kudalulwe yiPhini likaMengameli wale nhlangano uMnuz Floyd Shivhambu. Lo mholi ubekhuluma ngesikhathi evula ingqungquthela yokukhetha ubuholi KwaZulu-Natal, ebiseScottsville, eMgungundlovu, izolo ezosongwa namuhla. UNene ube sematheni kuleli sonto ngesikhathi evela phambi kwekhomishini ephenya ngokulawulwa kombuso yidlanzana. UNene waqala waphika ukuthi unobudlelwano nabakwaGupta kodwa washaya ungqimphothwe. Uze wakhipha isitatimende waxolisa ngokuhlangana nabo emzini wabo wathi useyabona ukuthi waphambuka. UShivhambu uthi bazompheka ngobhojwana, aze asule esikhundleni. Uthe baseza nemininingwane ngemali yesikhwama iPIC eyatholwa yinkampani yendodana kaNene. Uthe basazoliphenya ibheshu kuNene obethathwa njengengelosi uma kukhulunywa ngenkohlakalo kuleli. Usole ubuholi bukaMnuz Jacob Zuma ngokufaka abakwaGupta ephaketheni wathi bayitamuzile imali yezwe beyidla udede ngeqholo lokuthi bangobhululu bezikhulu zikahulumeni. Uqhube wathi i-EFF isimi ngomumo ukungena emandleni ishanele onke amabibi eqembu elibusayo. Le ngqungquthela kulindeleke ukuthi imemeze ubuholi obusha besifundazwe emuva kokuhlakazwa kwalobo obudala obebusolwa ngokuhuqa ubuthongo. Abebethwele ngeqoma kwesikaSihlalo wesifundazwe uMnuz Vusi Khoza noMnuz Vukani Ndlovu. Umbango ubushisa phansi phakathi kubonakala ukuthi nezithunywa zehlukene phakathi. Zibalelwa ku-817 izithunywa ebezethamele ingqungquthela zivela ezindaweni ezahlukene. Phakathi kwezinye izikhulu ze-EFF bekukhona noDkt Mbuyiseni Ndlozi ubelokhu ecule njalo kuhlokoma inkundla.