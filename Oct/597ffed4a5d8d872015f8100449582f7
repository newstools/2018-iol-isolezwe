Intombi ithi leli soka elinolaka olwesabekayo, layishayela umthetho wokuthi kufanele ilivakashele njalo ngempelasonto lapho lihlala khona. Intombi ithi ngempelasonto yesigameko ibigula iphethwe yikhanda yagcina ingayanga esokeni kanti isiyinyathele emsileni. Lesi sigameko sidale ukuthi unina wentombi ahlaselwe yisifo sohlangothi ngenxa yokwethuka. Kuthiwa unina wentombi oneminyaka engu-55 ungeniswe esibhedlela kukubi kucaca ukuthi imthusile le ndaba. Le ntokazi ithi alufakwa esokeni layo "Ungumuntu onesihluku vele, uhlala engishaya engihlukumeza kodwa ngibekezele. Ngiyasaba, kumanje ngibhace endaweni engingeke ngiyisho, ngesaba nokuya emsebenzini ngoba lo muntu uyingozi,’’ kuchaza le ntombi. Uthi nengane ayisayi esikoleni ngoba besabela ukuthi angase ayihlwithe ayenzakalise lo mlisa. Kwayona le ntokazi ize yavala indawo yayo yokweluka amakhanda ngoba leli soka liyayizingela ubusuku nemini nabantu bayasho ukuthi lifika izikhawu kule ndawo esedolobheni. Okhulumela amaphoyisa KwaZulu-Natal UColonel Thembeka Mbele ukuqinisekisile ukuthi baphenya icala lokungqongiswa komuzi ngomlilo.