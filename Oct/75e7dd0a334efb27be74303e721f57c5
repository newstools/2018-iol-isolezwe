INKAKHA yomlingisi, uRapulana Seiphemo, odume ngelika Tau Mogale okuyindawo ayilingisa kwiGenerations: The Legacy, uvele kafushane enkantolo yamacala ezimali ngoLwesine ekuseni ngezinsolo zokungayikhokhi intela. Umbuso usola uSeiphemo ngokungayikhokhi imali yentela kusukela ngonyaka ka-2010 kuya ku-2013. AbeSouth African Revenue Services bathi lo mlingisi ukweleta imali engaphezulu kukaR48 000. Icala lihlehliselwe uNovemba 13 njengoba abameli bakhe becele ukunikezwa isikhathi sokuthi bake baxhumane nabakwaSARS bahlele ukulungisa lolu daba. USeiphemo waziswe ukuthi lizoqhubeka leli cala uma engaxhumani nabakwaSARS. Abameli bakhe baxolisile bathi usezame kaningi ukuxhumana nabakwaSARS kwangaphumelela. Ngesikhathi inkantolo isahleli lo mlingisi ubebukeka ekhululekile. Ubephelezelwa uzakwabo alingisa naye kwiGenerations, uZoe Mthiyane, olingisa indawo kaZitha othandana noTau kulo mdlalo. Nyakenye ziqinisekisiwe izindaba zokuthi sebeyathandana laba. Lo mlingisi uvela enkantolo ngalolu daba nje, abanye osaziwayo okubalwa kubo umethuli wezinhlelo uBonang Matheba, nomdlali webhola uTeko Modise nabo basobishini nabaqoqi bentela kuleli njengoba nabo bebengayikhokhi intela.