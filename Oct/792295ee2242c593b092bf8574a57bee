Okhulumela amaphoyisa aseGoli, uLieutenant Lungelo Dlamini ekhuluma neSolezwe uthe, umsolwa uboshwe ngemuva kokuba khona komsindo endaweni ahlala kuyo, nokuthe kufika amaphoyisa asesiteshini iBoschkop ambopha. “Ugcinwe esitokisini usuku lonke lwangoMsombuluko, waze walala khona. Ubhekene namacala amabili kodwa okwamanje njengoba ebevele ekuseni (izolo) asazi ukuthi icala lihambe kanjani,” kusho uLieutenant Dlamini. Lo mdlali kuvela ukuthi ngoMsombuluko ezintatha wafika emzini wakhe ahlala kuwo nonkosikazi nezingane, uNonhle, kwaba nokuhilizisana phakathi kwabo. Kwenzeka lokhu nje kusanda kuvela izindaba zokuthi usecwile ezinkambeni zikaFaro, nokuyinto engasalawuleki. Iphephandaba lesingisi libike ukuthi ngesikhathi * -Andile efika endlini kube khona umsindo oqubukile phakathi kwakhe noNonhle. Kuthiwa kula alimaze khona imoto kaNonhle kodwa uNonhle akukho la alimale khona. Okhulumela iSundowns uThulani Thuswa, ucele ukuthi angaphawuli ngalolu daba. Laba bobabili uthando lwabo bebengalufihli ezinkundleni zokuxhumana njengoba uNonhle ebehlala ekhombisa indlela abaphila ngayo. UNonhle no-Andile banezingane ezintathu okuyintombazane endala namawele okungelomfana nentombazane. 