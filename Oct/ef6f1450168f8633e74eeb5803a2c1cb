SIZAQHUBEKA nokushuba isimo sezomnotho kubashayeli bezimoto nabathengi kuleli njengoba inhlangano yongoti kwezezimoto i-Automobile Association of South Africa (AA) iqinisekise ukuthi uzophinde unyuke uphethroli kule nyanga. I-AA iveze ukuthi uphethroli kulindeleke ukuthi unyuke ngoR1.01 ilitha, elika dizili lizonyuka ngoR1.24. Lokhu kusho ukuthi ilitha likaphethroli selizobiza uR17. Abasebenzisa u-pharafini nabo bazongena bagamanxe emaphaketheni njengoba kulindeleke ukuthi unyuke ngoR1.05 ilitha. “Uma ubeka ecele izinyanga lapho kwanyuswa khona intela kaphethroli, leli yinani elikhulu kunawo wonke lokukunyuka kukaphethroli emlandweni waseNingizimu Afrika,” kusho abakwa-AA. Baqhube baveza ukuthi ukunyuka kukaphethroli kanje kuzochaza ukuthi abashayeli bakuleli bazochitha imali elinganiselwa kuR2.5 billion ngenyanga kuphethroli. "Asikholelwa ekutheni umnotho uzokhula ngaphansi kwezimo ezifana nalezi," basho kanje kwi-website yabo. UMnuz Dawie Roodt oyisazi somnotho se-Efficient Group, ngenyanga edlule engxoxweni neSolezwe uthe ukunyuka kukaphethroli  kuzoba wumthwalo osindayo emahlombe abathengi. “Uma kunyuka uphethroli kuye kunyuke nokudla. Ukunyuka kwawo kwenziwa wukuthi siwuthenga ngamadollar, okuthi uma irandi lethu lintenga sithenge ngemali eningi. Ibuhlungu lento kubathengi, angisazi ukuthi ngithini kubona ngoba izifociya zibansinya. Abazame ukuphila nalesi simo esikuso ngoba vele akukho esizokwenza siwumphakathi ukwehlisa intengo kaphethroli,” kusho uRoodt.