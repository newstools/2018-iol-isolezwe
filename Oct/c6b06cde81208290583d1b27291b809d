UFUNA ahoxiswe amacala abekwe wona umfundisi osolwa ngezenzo zokuhlukumeza amantombazane ebandla lakhe nokushushumbisa abantu, uPastor Tim Omotoso, odabuka eNigeria. Icala lika-Omotoso nabesifazane ababili asolwa nabo liyaqhubeka njengamanje eNkantolo eNkulu yasePort Elizabeth. U-Omotoso weJesus Dominion International Church ezinze eThekwini, ubhekene namacala angaphezulu kuka-60, okubalwa kuwo ukuphula umthetho i-Sexual Offences Act, okukhona phakathi kwawo amabili okudlwengula. Abesifazane asolwa nabo baboshwa ngoNovemba nyakenye kanti bangaphandle ngebheyili kaR2 000. U-Omotoso uboshwe oKlebe esikhumulweni sezindiza iPort Elizabeth International Airport ngo-Ephreli ngonyaka odlule. Abameli bakhe bazise inkantolo ukuthi uyawachitha onke amacala abhekene nawo. Baveze nokuthi abaneme ngokuthi ubufakazi obuningi obethulelwe inkantolo abuvezi ukuthi asolwa ngakho u-Omotoso wakwenza ngaluphi usuku. Baphinde bacela nokuthi uJaji Mandela Makaula ukuthi angabe esaluhlehlisa lolu daba ngoba umsolwa usehlale ejele unyaka wonke. Ngaphandle kwenkantolo abalandeli balo mfundisi bebeze ngobuningi bezomeseka bethi umsulwa.  UMakaula uthe uzokhipha isinqumo ngo 3 ntambama.