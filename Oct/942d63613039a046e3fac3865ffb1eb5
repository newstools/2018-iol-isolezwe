ISIFO somqondo nomphefumulo lapho umzimba usuke ufuna ukuphila kodwa ingqondo ifuna ukuzibulala. Odokotela bathi uma unalesi sifo, ama-chemicals engqondweni awafiki kwelinye icala lengqondo.  SIDALWA yini lesi sifo? ZININGI izinto eziholela ekutheni umuntu abe nalesi sifo. Siphila esikhathini esinzima lapho isimo somnotho sisibi. Ukulahlekelwa umsebenzi, ukuthatha izinqumo imiphumela yazo engahambisani nezinhlelo zakho, ukulahlekelwa ilungu lomndeni noma ukuhlukumezeka thizeni, kungaba ngezinye zezinto ezibanga lesi sifo. Kuyenzeka futhi ukuthi sibe wufuzo emndenini.  UMBONA kanjani umuntu onalesi sifo? UHLALE ekhathele, ukhathala emphefumulweni phakathi nasemzimbeni. Kuba nzima ngisho ukuvuka embhedeni. Uyashintsha umuntu indlela abeyiyo, aqale afise ukuba yedwa. Omunye ushintsha indlela adla ngayo, obedla kancane adle kakhulu, odla kakhulu angakuthandi ukudla. Uma esafunda uyaphazamiseka esikoleni. Osebenzayo kubonakala ngokushintsha kwendlela asebenza ngayo, agcine esesalela ngemuva.  ABANTU abanjani abaphathwa yilesi sifo? ASIKHETHI bala lamuntu. Kuqala komncane kuye komdala, ofundile nongafundile. Abantu bazitshela ukuthi isifo esiphatha abantu abahluphekayo, asebelahle ithemba empilweni. Akunjalo kukhona abantu abafundile, abanemali yonke abanaso lesi sifo. Izingane ezincane ezihlukunyezwe ngokocansi noma ekushintsha impilo yazo ngemuva kokudivosa kwabazali, ziba naso lesi sifo.  SIYALAPHEKA yini lesi sifo? IPHUTHA elenziwa abantu ukucabanga ukuthi umuntu onalesi sifo unamadimoni, udinga ukuthandazelwa. Umthandazo wodwa awuselaphi lesi sifo. Umuntu kumele ahambe udokotela ozomnika amaphilisi azomsiza ukulapha lesi sifo.  UNGAMESEKA kanjani umuntu onalesi sifo? KUMELE umlalele uma ekhuluma. Uthole ukuthi yini inkinga yakhe umeseke ngaso sonke isikhathi. Abanalesi sifo bafela ngaphakathi ngoba abantu abaningi abasiqondi. Akumele umshiye ahlale yedwa isikhathi eside. Udinga uthando nokwesekwa.  YINI eholele ekutheni ubhale le ncwadi? NGO-2011 ngazama kathathu ukuzibulala. Okokuqala kwagqashuka intambo engangilenga ngayo esihlahleni. Ngaya kwesinye isihlahla lapho okwavele kwagqashuka igatsha engangizilengisa kulo. Okwesithathu ngayolala kujantshi wesitimela ngifuna singigaye kodwa kwaphela amahora singaqhamuki. Ngo-2013 ubaba wami owayena-73 wazibulala yize yena wayethi kumele ngiqine ngibe yindoda.