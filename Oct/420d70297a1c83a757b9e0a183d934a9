OWAYENGUMENGAMELI ngesikhathi sobandlulo kuleli uMnuz FW de Klerk (82) ungeniswe esibhedlela ePanorama, eKapa, kukubi ngoLwesihlanu. Lokhu kuvezwe inhlangano iFW de Klerk Foundation esitatimendeni esikhiphile izolo. Lo mholi weNational Party eyahlakazeka, kuthiwa uxinwe yisifo esiphathelene nokuphefumula iPneumothorax. Kuthiwa lesi sifo sidala ukuvimbeka komoya emgudwini wawo nasemaphashini okudala ukuthi kube nzima ukudonsa umoya. Kuthiwa nakuba isimo besisibi kodwa sizinzile ngoba uthola ukwelashwa okusezingeni eliphezulu kochwepheshe. “Uxilongiwe izolo ekuseni konke kwaba yimpumelelo sesihlalele ethembeni lokuthi uzokwazi ukubuyela ekhaya ngesonto elizayo,’’ kusho isitatimende. UDe Klerk ubuse kusukela ngo-1989 kwaze kwaba ngu-1994 sekuthatha uhulumeni wentando yabantu. Uke wahlonishwa ngeNobel Peace Prize ngo-1993 benoDkt Nelson Mandela ngokuqeda ubandlululo nodlame olwaqeda abantu kuleli. Ukugula kuka-de Klerk kulandela ukushona komunye owayengumholi ngaphansi kobandlulo uMnuz Pik Botha. UDe Klerk uthathwa njengomunye wabaholi ababephambili ezingxoxweni zokukhulula izwe nokudedelwa kukaMandela ejele. Kwabatshazwa isinono ababa naso benoMandela ngesikhathi kwedluliselwa amandla kuhulumeni oholwa abantu abamnyama nokwaba yingqophamlando.