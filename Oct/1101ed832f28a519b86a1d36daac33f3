USIHLALO we-ANC eGauteng uMnuz David Makhura, uthi ama e-toll akuyona into uhulumeni wakulesi sifundazwe ohlele ukuba uqhubeke nayo. Ngokusho kwakhe, kuzomele kutholakale esinye isisombululo kule nkinga. “Ama e-toll ahlulekile ukusebenza futhi i-ANC eGauteng ayihambisani nawo,” kusho uMakhura. Uthe akumele kube khona ukudideka njengalokhu ama e-toll engekho ezinhlelweni zikahulumeni wakulesi sifundazwe. Ubekhuluma eseGermiston Civic Centre lapho bekuhlelwe khona ukuba kuyozwakaliswa ukungabethembi ubuholi buka Mnuz Mzwandile Masina oyiMeya yase Ekurhuleni. Noma kunjalo, asizange siphumelele lesi siphakamiso ebesenziwe ngamaqembu aphiksayo. Ukhuluma kanjena nje uMakhura kulandela isabelomali sesikhashana esethulwe uNgqongqoshe wezeziMali uMnuz Tito Mboweni kuleli sonto, kwase kuqubuka indida ngokuthi ngabe i-ANC kulesi sifundazwe imi kuphi ngodaba lwama e-toll. “Ingqungquthela ye-ANC eGauteng obekungeka 13, ithathe isinqumo sokuthi aqedwe ama e-toll kulesi sifundazwe. “Yajuba uNdunankulu uMakhura ukuthi lolu daba aluxoxe noMengameli Cyril Ramaphosa nohulumeni kazwelonke ukuze kusheshiswe ukuxazululwa kodaba lwawo,” kusho isitatimende se-ANC kulesi sifundazwe.