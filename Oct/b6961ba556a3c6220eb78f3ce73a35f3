UNksz Nomarashiya Caluza, uSihlalo walo mkhandlu, uthe babhalele uNgqongqoshe weMfundo ePhakeme uNkk Naledi Pandor ukuthi bafuna ukulula uphenyo lwenyuvesi luqale kusuka ngo-2010. Uthe bafuna ijaji ngoba lingumuntu womthetho onamava. Uqhube wathi ukwenziwa kophenyo kuzovala isahluko ngesithombe esibi senyuvesi. “Lukhona uphenyo olwake lwenziwa oKlebe neCouncil for Higher Education (CHE) nezinye izinhlangano. Imiphumela yophenyo ihlale iveza ukuthi akukho okubi okwenzeka kule nyuvesi,” kusho uNksz Caluza. Uthe umsuka wophenyo kwakuyindaba yemali enguR11 million okuthiwa yanyamalala ngabo-2010/2011 okuyinto abafuna iphenyisiswe. “Sifuna kuphenywe ukuthi kwenzakani ngale mali. Kuke kwaba nophenyo mayelana nokuthengwa kwezindlu ezihlala izikhulu zenyuvesi nakhona okuvela ukuthi akukho okubi okwenzeka ngesikhathi zithengwa,” kusho uNksz Caluza. Uthe babhalele uNkk Pandor befuna umhlangano ngoba bafuna lusheshe luqale uphenyo. “Asifuni uphenyo lwethu luqale manje kodwa sifuna luqale le kude ukuze kutholakale umsuka wezinkinga. Sisalinde incwadi kaNgqongqoshe esigunyazayo nokuthi asitshele ukuthi sizohlangana nini naye,” kusho uNksz Caluza. Uthe ngokomkhandlu bebefuna ukuthi uphenyo luqale kulo nyaka lungaze luwelele onyakeni ozayo. “Siyazi ungqongqoshe ubhizi akakwazi ukuthi asheshe aphendule ngoba ziningi nezinye izinto ezithinta amanye amanyuvesi. Sifuna ukulanda nezinye izinhlaka esezike zenza uphenyo kule nyuvesi ukuze sibhekane nayo yonke le mibiko yaphambilini,” kusho uNksz Caluza. UNkk Pandor wayalela umkhandlu wenyuvesi ukuthi wenze uphenyo ngezinto eziningi zale nyuvesi. Wenza lesi siphakamiso ngemuva kokuhlangana nazo zonke izinhlaka kule nyuvesi, okubalwa nawo umkhandlu olawula inyuvesi. Le nyuvesi ike yaba sematheni ngezinsolo zokudayiswa kweziqu. Ekuqaleni konyaka inyuvesi ike yaxwayisa ngomkhonyovu wababezama ukuthengisa izikhala zokufunda kwezitshudeni ezifikayo. Izitshudeni zatshela umkhandlu wabafundi ngomkhonyovu. UNksz Caluza uthe bewumkhandlu bafuna ukubuyisa isithunzi senyuvesi nokuthenjwa kwayo ngumphakathi.