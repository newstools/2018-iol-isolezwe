Isolezwe like labika ukuthi abasebenzi beDepartment of Licensing and Card Account (DLCA) bebetelekile bethi bafuna ukuqashwa ngokugcwele. IDLCA ikhiqiza iphinde iqoqe imininingwane yabantu ababhalisela amalayisensi nalabo abasuke beyovuselela. Kuvela ukuthi bawu-40 000 abantu abangawatholile amalayisensi ngenxa yokuthi abengakhishwa ezikhungweni zawo ngesikhathi kunesiteleka. UMnuz Nhlakanipho Mncube utshele Isolezwe ukuthi useze wamiswa emsebenzini ngoba engayitholi ilayisensi yakhe. Uveze ukuthi wafaka isicelo selayisensi ngo-Ephreli 24 kwathi ngoJuni wafaka esePublic Drivers Permit (PDP) esikhungweni samalayisensi esiseVerulam. Uthe emsebenzini umiswe ngenxa yokuthi akayitholi impendulo eqondile yokuthi kungani ilayisensi okuthatha amasonto amathathu ukuthi iphume sekuthathe cishe izinyanga eziyisithupha ingaphumi. Ngesikhathi egcina ukuyoyibheka watshelwa ukuthi akabuye emuva kwamasonto amabili kodwa wanganikwa isizathu sokuthi kungani ingaphumi. UMnuz Mluleki Mntungwa, obhekele ezokuXhumana eMnyangweni wezokuThutha nokuPhepha koMphakathi KwaZulu-Natal, uthe amalayisensi abengaphumi ngenxa yenkinga yobuchwepheshe obusetshenziswa ngabawenzayo. “Bekunenkinga yobuchwepheshe kwaphinde kwaba nenkinga ethinta abasebenzi kodwa ziyalungiswa lezi zinkinga. Abantu abebecele amalayisensi sebezowathola,” kusho uMntungwa.