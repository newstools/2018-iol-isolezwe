Okhulumela lo mnyango, uMnuz Elijah Mhlanga, uthe yinto engekho le wathi bayaziqhelelanisa nencwadi esabalele esho lokhu. Uthe alikho iphepha le-maths eliputshukile wathi akukho sifundo esizophinde sibhalwe. “Le sekhula noma ine-logo yomnyango kodwa ayinakheli, imininingwane yokuxhumana kanjalo nomuntu oyibhalile. Yakhelwe ukuze idukise abafundi iphinde ivuse itwetwe kulabo abebebhala lesi sifundo,” kusho uMhlanga. Unxuse abazali, othisha nabafundi kanjalo nabomnyango ukuthi bayishaye indiva le ncwadi bagxile kwabakwenzayo. Usho lokhu nje izolo bekubhalwa iphepha lesibili leMaths kanjalo neMaths Literacy, elokuqala lalezi zifundo labhalwa ngoLwesihlanu olwedlule. UMhlanga uthe izivivinyo ziqhubeka kahle akukho phepha eliputshukile futhi abekho abazophinda iphepha. Ucacise nokuthi azikho izivivinyo zokuchibiyela ngonyaka ozayo. Lezi zivivinyo zijwayele ukubhalwa ngoFebhuwari kodwa kusuka ngonyaka ozayo kuzobhalwa izivivinyo ezizodwa ngoMeyi kuya kuJuni. Kulezi zivivinyo kuzobhala abafundi abachibiyelayo kanjalo nalabo abaduduliwe abazobe beqedela izifundo zabo njengoba kulo nyaka bebhala ezintathu kuphela. UMhlanga uthe izivivinyo ziqale kahle ngeledlule wathi bayaqhubeka nokubheka ukuthi kubhalwa kanjani ezifundazweni. Obhekele izivivinyo KwaZulu-Natal, uDkt Barney Mthembu, uthe imibiko yokuputshuka kwamaphepha ingamampunge. Uthe ziqine kakhulu izinhlelo zokugaywa nokugadwa kwamaphepha ka-matric wathi akukho lula ukuthi lingaputshuka iphepha. “Kusuka ngeledlule ibisikhona imibiko efuze le yokuthi kunephepha eliputshukile leMaths. Imibiko ibikhomba ukuthi leli phepha liputshuke e-Eastern Cape kodwa kwatholakala ukuthi yinto engekho le.” Uthe kuhamba kahle ukubhala kulesi sifundazwe.