Kuthiwa isidumbu sikaNksz Sisanda Cebekhulu (22) waseNtendeka oLundi sitholwe endllini yesoka ngeSonto eseshonile. Isoka likamufi kuthiwa liziyele lona esiteshini samaphoyisa liyobika ngalo monakalo ngeSonto labe seliboshelwa icala lokubulala. Ngokuthola kweSolezwe, ngoMgqibelo ebusuku umsolwa uye ethaveni yase-Abony wabe esebamba oqotsheni intombi yakhe iqabulana nomunye wesilisa. Umsolwa kuthiwa ube esecela ukuthi baye ekhaya nentombi yakhe. Kuthiwa endleleni eya ekhaya ubelokhu eyishaya ngenduku intombi. Kuthe noma sebefike lapho bekipite khona waqhubeka washaya intombi yakhe ngenduku. Laba bobabili babe sebelala. Ekuseni ngeSonto umsolwa esevusa intombi yakhe ibingasaphefumuli, kuthiwa ibigcwele igazi emakhaleni nasesiswini inokulimala. Emuva kwesikhathi, umsolwa ube esebikela amaphoyisa ngokwenzekile. Uyise kamufi, uMnuz Mandla Cebekhulu, utshele Isolezwe izolo ukuthi akalazi naleli soka lendodakazi yakhe. “Sidumele kakhulu siwumndeni ngendlela indodakazi yethu eshone ngayo. Kwayena lo mfana obehlala nendodakazi yami angimazi, akakaze alobole lapha ekhaya. Sesithola nje manje ukuthi bebehlala ndawonye ngoba bethandana,” kusho uCebekhulu. Uthe indodakazi yakhe yayeka isikole kuGrade 12 yabe isibaleka ekhaya. Uthe indodakazi yakhe ike yabuya ekhaya imabokoboko ithi ishaywe yilo leli soka abangalazi, wabe eseyitshela ukuba ingaphinde ibuyele kulo kodwa isipholile yeqa yayohlala nalo. “Bebenesikhathi esingaphansi konyaka bethandana ngokuthola kwami. Angazi nokuthi bebebangeni baze balwe. Engikutholile ukuthi umsolwa ushaye indodakazi yami wayiklinya yaze yashona,” kusho uCebekhulu. Okhulumela amaphoyisa KwaZulu-Natal uLt Colonel Thulani Zwane uthe, umsolwa uzobhekana necala lokubulala. “Owesilisa oneminyaka engu-28 uzinikele emaphoyiseni asoLundi ngecala lokushaya owesifazane, okuthe ngakusasa kwatholakala ukuthi ushonile. Uzobhekana necala lokubulala,” kusho uZwane. Lo msolwa bekulindeleke ukuba avele okokuqala izolo eNkantolo yeMantshi oLundi. Imiphumela yokuvela kwakhe ayitholakalanga kwazise idokodo ngecala lisagcinwe enkantolo.