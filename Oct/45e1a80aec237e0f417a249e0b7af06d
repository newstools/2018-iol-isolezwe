ULerato Sengadi, enkulumeni ayethule enkonzweni yesikhumbuzo yaleli qhawe izolo, eBaseline, eGoli ukubeke kwacaca ukuthi lo mculi ubengumyeni wakhe. Iphephandaba lesingisi eliphuma nsuku zonke libike ukuthi uyise kaHHP, uxoshe uLerato nonina wakhe abafike emzini kaHHP, eRandpark Ridge, eGoli, bezofuna khona izincwadi zomngcwabo, amakhadi asebhange, isikhwama semali neselula yakhe. Umndeni uveze ukuthi uLerato ubengeyena unkosikazi kodwa uyingoduso. Uveze ukuthi uLerato noHHP, bese behlukene njengoba ahamba endlini ababehlala kuyo bobabili ngonyaka odlule. Enkonzweni yesikhumbuzo, uLerato uthe, uthande uHHP ngesikhathi abanye bengamthandi. “Ngingunkosikazi wakho futhi ngiyindlovukazi yakho akekho ozoshintsha lokho. Kusasa (namhlanje) usuku lwami lokuzalwa futhi ngizolubungaza ngenye indlela njengoba ungekho. Kodwa lolu suku belusho lukhulu kuwe njengoba ubungenzela okuningi,” kusho uLerato. Uthe uthando lwabo beluqinile kukuhle kukubi selokhu bahlangana. “Kuningi okukhulunyiwe manje nosekwenzekile kodwa ngifuna wazi ukuthi ngizohlala ngiqinile njengoba ngazi ukuthi wena uyohlala ungibhekile futhi uyidlozi lami elihle. Abantu ngifuna bazi ukuthi noma bangangenzani ngeke ngize ngiphele amandla, ngizoqina,” kusho eLerato. Uthe babonga bonke abantu ababaxhasile ngalesi sikhathi esinzima. “Nalabo abafika bephethe izimbali manje bezosiduduza siyabonga kodwa sibonga kakhulu abathande uHHP esaphila. Amandla! Lala kahle sithandwa sami, muntu wami ngiyohlala ngikuthanda,” kuphetha uLerato obesekhihla isililo. Kule nkonzo yesikhumbuzo izikhulumi eziningi zichaze uHHP njengomuntu obephansi futhi enomoya omuhle. Abangani bakhe abakhulumile kusuka kwabebekhula naye kuze kufike kwabasebenze naye, bathe le nsizwa ayikho into eyayithandwa uJabba njengokuqhakambisa idolobha ephuma kulona iMahikeng ezingomeni zayo. Uhlelo lwenkozo yesikhumbuzo beluphethwe uStoan Seate noLee Kasumba. Kosaziwayo akade bekhona kubalwa uThembinkosi “TK’’ Nciza, Cassper Nyovest, Penny Lebyane nabanye.