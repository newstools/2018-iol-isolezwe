UNksz Nonkululeko Ndlela odume ngoMaNdlela, uthe ngendlela athuke ngayo ngokubulawa kukaMnuz Sakhile Gwala (44) waseThekwini, akufiki ngisho ubuthongo. UGwala ubezinze eZululand ngokomsebenzi kodwa kubo kuseThekwini kanti ubulawe evakashele kubo. Kuthiwa ulandwe umngani wakhe bayoshisa inyama ngakubo eRichmond Farm nokuyilapho umngani kuthiwa uxabane nentombi wazama ukuyishaya kodwa uGwala wayivikela ukuba angayilimazi nokulandele ngokuthi amdubule amahlandla amaningana. “Uyazi uSakhile ubevele esho ethi akathandi ukuya ekhaya kodwa kukhona obelokhu embelesela ethi akafike njengoba egcine ehambile kanti uzobulawa. Nakuba ukufa kwakhe kube kanje kodwa kuyangethusa ngoba sike sasinda naye sidutshulwa ngasoLundi. Le nto ingishiya nemibuzo ngoba impilo yami ivele isengozini kanti naye ubengafuni ukungishiya ngoba ethi akazi ukuthi kuzokwenzekani ngami njengoba sekubulawa yena,” kusho uNksz Ndlela. Uthe wengezelwe abaqaphi ezinyangeni ezimbalwa ezedlule ngoba ubesehamba ejeqeza ngenxa yezimo angathandanga ukuzidalula . UGwala uke waqapha noNkk Zanele Magwaza-Msibi ngesikhathi eseyiMeya yaseZululand kanti uchazwe njengomuntu obewuthanda umsebenzi wakhe kodwa ezithulela. “Njengoba ngiwumuntu ohlale ehamba bengihlale nginethemba ngoba bengazi ukuthi uGwala nethimba lakhe bakhona bangibhekile. Uyazi ngiyakhala angazi okwangempela ukuthi kanti kwenzekani. Ngisazohamba ngiye kubo ngiyohlangana nomndeni wakhe ukuze ngikhalisane nawo,” kusho uNksz Ndlela. Umsolwa oneminyaka engu-25 okuthiwa uyisosha, kuthiwa usasesibhedlela ngoba naye wadubuleka. Uzovela enkantolo uma esededelwe esibhedlela. Umfowabo kamufi, uMnuz Nhlanhla Gwala uthe umfowabo ushiye emhlabeni izingane ezintathu okungabafana ababili nendodakazi nomkakhe uMaMhlongo. “Ngokwezinhlelo sihlela ukumngcwaba ngeSonto KwaWosiyane, eNdwedwe, okungamakhaya esidabuka kuwo.”