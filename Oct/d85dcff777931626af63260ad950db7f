UMboweni uxwayise ngokuthi kumele ibhekisiswe indaba yesabelo esiphezulu esikhokhelwa abasebenzi uma kuqhathaniswa nemali ebhekela izidingo. Ukusho lokhu ekhuluma egatsheni iGaby Shapiro eWestern Cape ngoMgqibelo lapho ebethula khona isifundo ngoSolwazi Kader Asmal. “Njengoba umnotho ukhula kancane kulindelekile ukuthi kuqoqwe intela enkulu kubahlali. Siyazazi izinselelo ezibhekene ne-ANC kanjalo nohulumeni njengoba kusetshenzwa ngesabelo. Uhulumeni usebenza ngenzalo ayiqoqayo kwintela ukuze inikwe iminyango ehlukene,” kusho uMboweni. Uthe ayikho enye indlela yokuqoqa imali kuhulumeni ngakho kunenselelo yokuthi kumele uhulumeni usebenze ngemali okungaziwa ukuthi iqhamuka kuphi. UMboweni kulindeleke ethule isabelo ngoLwesithathu ePhalamende eKapa. Uzwakalise ukungenami ngokuthi kusetshenziswe cishe  u-80% wesabelo sikahulumeni kukhokhelwa amaholo. Uthe incane imali esalela ingqalasizinda. Kwenzeka lokhu nje kuke kwaba nemibiko eyachithwa yokuthi uhulumeni uhlela ukudiliza abasebenzi ababalelwa ku-30 000.