UMakupula ushone izolo ekuseni ngemuva kokugula isikhathi eside. Ubezogubha le minyaka namhlanje. UNgqongqoshe weMfundo eyiSisekelo uNkk Angie Motshekga, uthe uphatheke kabuhlungu ngokudlula emhlabeni kukaMakupula obesebenza ngokuzikhandla. “Ubezimisele ukuguqula ezemfundo. Kubuhlungu ngoba uhambe engasazibonanga izithelo zemisebenzi yakhe kodwa amagalelo akhe ayohlale ekhunjulwa.” Uthe izindaba zokushona kwakhe uzizwe ngehhovisi likaNdunankulu njengoba engomunye wabanantu abahlale esikhathi eside engungqongqoshe wezemfundo e-Eastern Cape. “Bese kuqalile ukubonakala kwemisebenzi ngaphansi kobuholi bakhe. Imiphumela yakwa-matric yangoyaka odlule iveza ukuthi yisona kuphela esinyukelwe yizinga lokuphasa. Uzokhunjulwa kakhulu ngokuzinikela,” kusho uNkk Motshekga. UNkk Motshekga uzovakashela umndeni kaMakupula namhlanje e-East London. Amalungiselelo omngcwabo azomenyezelwa yihhovisi likandunankulu e-Eastern Cape. UNobhala-Jikelele weSACP, uDkt Blade Nzimande, uthe uMakupula ubeyilungu lesigungu esiphezulu sale nhlangano wadlulisa amazwi endunduzo emndenini nakubangani. Uthe uMakupula ukhulele eMdantsane, wangena ezinhlakeni zentsha esafunda eWongalethu High. Ube neqhaza elikhulu kwiSouth African Students Movement waba sekhaleni kusungulwa iCongress of South African Students ngo-1979. Ufunde e-University of Fort Hare, washiya ngoba ehlukunyezwa wayofunda e-University of Transkei. “Njengoba abebizwa ngothishanhloko, wayefundisa ngeMarxism. Wasebenza kwiSouth African Allied Workers Union noMnuz Wonder Ndwebisa, Thozamile Gqwetha nabanye. Wafundisa iMaths neSayensi ngemuva kokuthola iziqu zobuthisha wajoyina nenyunyana yothisha iSadtu.” Uke waba sebuholini be-SACP njengoba ayenguNobhala wesifunda esasibizwa ngeTranskei. Waqokelwa ekubeni usihlalo wesifunda se-ANC waphinde waqokelwa kwesikanobhala. Ube unobhala we-SACP kulesi sifundazwe waqokelwa kwiCentral Committee ngo-2007. Okhulumela uhulumeni wase-Eastern Cape, uMnuz Sizwe Kupelo, uthe uMakupula ushonele esibhedlela sase-East London izolo ekuseni. Uthe bazozimemezela maduzane izinhlelo zomngcwabo. Ushiye emhlabeni unkosikazi wakhe uGugulethu nezingane eziyisithupha.