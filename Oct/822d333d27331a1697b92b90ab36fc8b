I-DA isifake isicelo kuMvikeli Womphakathi u-Adv Busisiwe Mkhwebane ukuthi aphenye uNgqongqoshe wezeziMali uMnuz Nhlanhla Nene. UNene ulengelwa yizembe esikhundleni sobuNgqongqoshe kulandela ukugonyuluka ngemihlangano aba nayo nabomndeni wakwaGupta, abasolwa ngokuba nesandla ekulawulweni koMbuso yidlanzana kuleli. Ngaphezu kwalokho uNene usolwa ngokunxenxa isikhwama esigcina imali yabasebenzi bakahulumeni, iPIC, ukuthi sixhase inkampani okuvela igama lendodana yakhe kuyo, iS&S Refinaries. Kubikwa ukuthi indodana kaNene, uSiyabonga, yathola imali engaphezulu kukaR25 million ‘ngokwazisa’ iPIC ngethuba lokutshala imali kule nkampani yaseMozambique okuthiwa ayikaqali ukusebenza. Ngaleso sikhathi uNene wayesayiPhini likaNgqongqoshe wezeziMali futhi engusihlalo webhodi lePIC. UMnuz David Maynier obhekelela ezeziMali kwi-DA uthe uMvikeli Womphakathi kumele aphenye ukuthi uNene akawuphulanga yini umthetho woNgqongqoshe namaPhini oNgqongqoshe, i-Executive Ethics Act (No. 82 of 1998) othinta ukuziphatha koNgqongqoshe namaPhini abo. NgokukaMaynier, ihhovisi loMvikeli Womphakathi selivumile ukuphenya ngoNene. Amaqembu aphikisayo okubalwa kuwo ne-EFF asecele uRamaphosa ukuthi amkhombe indlela uNene noma esexolisile ngokungaphumeli obala ngemihlangano yakhe nabakwaGupta. NgoMsombuluko uRamaphosa uthe ayikho incwadi ayithole kuNene ecela ukwesula kodwa namhlanje kulindekele ukuthi umengameli akhiphe umhlahlandlela ngalolu daba. 