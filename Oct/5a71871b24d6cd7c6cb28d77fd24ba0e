Kule ngozi eyenzeke ngoMgqibelo emuva kwehora lesishiyagalolunye ebusuku emgwaqweni uCurnick Ndlovu, eNanda, kuthiwa kushone abantu abane, abesilisa ababili oneminyaka engu-30 noneminyaka engu-33 nabesifazane ababili oneminyaka engu-25 nonengu-30. Okhulumela amaphoyisa KwaZulu-Natal, uCaptain Nqobile Gwala, uthe leli loli belihamba kuM25 libheke eNanda ngesikhathi umshayeli walo ehluleka ukulilawula laphaphalaza lase ligingqika. “Kulesi sigameko kushone abantu abane abashonele khona lapho. Isizathu esiholele kule ngozi sisaphenywa. Amaphoyisa aseNanda aphenya icala lokubulala ngokungenhloso,” kusho uCaptain Gwala. Okhulumela abezimo eziphuthumayo kuNetcare 911, uMnuz Shawn Herbst uthe ithimba labo libizelwe eNanda emuva kwemizuzu emihlanu kushaye ihora lesishiyagalolunye ebusuku ngoMgqibelo. “Imibiko etholakale endaweni yesigameko ikhombise ukuthi umshayeli weloli uhluleke ukulawula imoto. Abantu abebeselolini okungabantu ababili besilisa nabesifazane ababili bavaleleke ngaphakathi nokuholele ekutheni bakhiswe yithimba elibhekele ezokucisha imililo nokutakula elisebenzise izindlawu ukuze libakhiphe,” kusho uHerbst. Uthe bobane bashonele endaweni yesigameko njengoba ithimba labezimo eziphuthumayo libahlolile bobane lathola ukuthi abasekho emhlabeni. UMnuz Musawakhe Mayisela wezokuXhumana kuMasipala weTheku ukuqinisekisile ukuthi umshayeli weloli lamanzi eligingqikile ubengumsebenzi wamasipala weTheku nokuthi iloli abehamba ngalo bekungelikamasipala. Udlulisele amazwi enduduzo emindenini yabo bonke abadlule emhlabeni kule ngozi.