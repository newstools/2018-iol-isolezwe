UMxolisi Mzulwini (20), obefunda eMasakhane High, kuthiwa ubephakathi kwabafundi abebehlangene e-Adams College abebefunda njengoba bekuvalwe izikole. Uyisemkhulu, uMnuz Phikinkani Mzulwini, uthe namanje basadidekile ukuthi umzukulu wakhe uthathwe yini ngoba wahamba ewumqemane ekhaya. Uthe washaya ucingo esesikoleni ebika ukugula. NgoLwesithathu olwedlule bamtshela ukuthi akabuyele ekhaya. “Sisola ukuthi ukudla abakudlile okumgulisile ngoba ubekhala ngesisu, ethi kuyashisa nasesifubeni. Ngesikhathi eshaya ucingo esesikoleni wabika ukuthi baningi nabanye abafundi abagula njengaye, yingakho sisola ukuthi kukhona abakudlile,” kusho uMzulwini. Uthe uMxolisi wabuya ngoLwesithathu waya emtholampilo kodwa kwanhlanga zimuka nomoya. Ukugula kwamqinisa waze washonela ekhaya ebusuku ngalo uLwesithathu. “Bafikile othisha bakhe bezosikhalisa, nabo bathi abazi kwenzekeni. Nabo ngibatshelile ukuthi umzukulu wami wahamba engenalutho lapha ekhaya. Sixakekile uma esebuyiswa ukugula ekhaya,” kusho uMzulwini. Omunye wothisha ongathandanga ukudalulwa uthe bakhona nabanye abazali abakhale ngokugula ezinganeni nabo abasola ukudla. Ngesikhathi sokuloba umndeni kamufi ubulungiselela umngcwabo ozoba ngoMgqibelo. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe bayazwelana nomndeni womfundi oshonile. Mayelena nokuthi kunabasola ukudla okwadliwa ngabafundi uthe ngeke agxile emibikweni engaqinisekisiwe. “Sizocela ihhovisi lesifunda lisithumelele umbiko ngalolu daba,” kusho uMlotshwa. 