Lo thisha (33) wesilisa ofundisa eFisokuhle Primary usondelene nozakwabo wesifazane ojwayele ukuvakashelwa umgilwa ngokuvumelana nabazali bakhe. NgeSonto kuthiwa umsolwa ucele umgilwa kuninakhulu nomamncane wakhe wathi uthunywe yilo thisha wesifazane ovamise ukuyicela izodlala nomzukulu wakhe naye ongumfana. Umamncane wale ngane uthi abazange bamxwaye lo thisha ngoba vele owasendaweni futhi ujwayele ukuthunywa uzakwabo. Kodwa ngaphambi kokuthi ingane ihambe baqale ngokuthinta unina wayo bemazisa ngoba ubeseThekwini. “Ngimpakishele izimpahla ngoba ngithi uzoyohlala isonto lonke njengokusho kwakhe. Kodwa sambona esebuya ekuseni, ngamangala ngoba akukaze kwenzeke lokhu. Ngambuza wathi uphethwe isisu. Ngimbona esedla uswidi emnyango namehlo egcwele izinyembezi. Ngimtshele ukuthi kungcono ngimchathe noma ngimhambise emtholampilo. Wavele wakhala kakhulu ngaqala ukuthuka ngoba ubebonakala ukuthi kukhona okungahambi kahle. Ngibe sengihlala naye phansi kwayima echaza ukuthi uthisha umjikele endleleni wangamhambisa lapho ebeyovakasha khona wamyisa endlini yakhe wamdlwengula, walala khona,” kusho umamncane wale ngane. Uthe kumethusile lokhu wayibuzisisa izikhathi eziningi ingane kodwa iphinda into eyodwa. “Sivumelene nengane ukuthi siyobikela amaphoyisa. Amaphoyisa amhambise kudokotela waqinisekisa ukuthi kukhona okwenziwe enganeni. Sengimbikele nalo thisha ebeyicelwe ngegama lakhe, uthukile ngoba ubemthemba. Asazi izokwenzenjani ingane uma kuvulwa izikole ngoba uthisha oyifundisayo lo.” Amaphoyisa aKwaZulu-Natal asiqinisekisile lesi sigameko aveza nokuthi leli cala selisezandleni zophiko oluphenya amacala odlame lomndeni, ukuvikelwa kwezingane namacala ocansi, eVryheid. Okhulumela amaphoyisa uColonel Thembeka Mbele uthe lo thisha uboshwe izolo ngemuva kokuvulwa kwecala lokudlwengula. Uzovela enkantolo maduze. Okhulumela uMnyango wezeMfundo KwaZulu-Natal, uMnuz Muzi Mahlambi, uthe bazolusukumela lolu daba. “Siyabonga amaphoyisa ngokungenelela, nathi uma kuvulwa izikole sizokwenza olwethu uphenyo ukuze athathelwe izinyathelo lo thisha,” kusho uMahlambi.