SIYAQHUBEKA nokushuba isimo kwiDemocratic Allaince kulandela imibiko yokuthi uNkk Patricia De Lille angase ashaye ungqimphotho odabeni lokusula njengeMeya yaseCape Town. NgoLwesine ekuseni ngesikhathi kuhlangene umkhandlu, uSotswebhu omkhulu weDA eKapa, uMnuz Shaun August, uthuse abaningi ememezela ukuthi uyasula kulesi sikhundla futhi uyasula njengelungu leDA ekhala ngokucwaswa kuleli qembu. “Isinqumo sami akusona engivele ngasithatha kalula nje uma ubuka ukuthi ngichithe iminyaka emibili edlule ngithwele kanzima ngenxa yokucwaswa nokucindezelwa iDA ebikubhekisa kimi,” kusho u-August. “Ngeke ngisakwazi ukusebenzela iqembu elibukela phansi imizamo yami yokuthi abantu balingane kuleli. Ngeke ngisakwazi ukusebenzela iqembu elisho okunye lenze okunye ngapha.” Isimemezelo sika-August silandelwe amanye amalungu amane eDA nawo athe ayayilaxa le nhlangao. Amakhansela asulile uMnuz Siya Mamkeli, uNksz Suzette Little, uMnuz Greg Bernado noMnuz Thulani Stemela. Ekuseni uDe Lille ugxeke abaholi be-DA athe bamatasa babeka isithombe esibi ngaye kwabezindaba. Lokhu kulandela umbiko kaBowman Gilfillan obuphenya ngezinsolo zobukhonyovu nokungaphathwa kahle kwezimali kumasipala waseKapa. UDe Lille usekuchithe kaningi ukuthi kukhona ubukhonyovu obuthinta yena kulo mkhandlu, kangangokuba wathembisa ukusula njengeMeya uma iDA ihoxisa amacala emsola ngawo. Nokho iDA kamuva nje isanda kweseka umbiko kaBowman kanti sekubikwa ukuthi uDe Lille angase ashintshe umqondo ngokusula kulesi sikhundla abathembise ukukwenza ekupheleni kuka-Okthoba. 