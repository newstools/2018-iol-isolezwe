UMgqugquzeli weNumsa KwaZulu-Natal, uMnuz Mandla Gambushe, uthe sekunesikhathi benokunganeliseki. Phakathi kokunye kunemali ewuR10 000 eyabolekwa ngabasebenzi ababehlukunyezwe yizikhukhula ngo-Okthoba ngonyaka odlule asebefuna ukuthi ingakhokhwa. “Sifuna ukuthi abasebenzi ababekade beyibolekile imali bangabe besayikhokha. Labo asebeqalile ukuyikhokha sifuna babuyiselwe yona. Sizwile ukuthi inkampani iyakwazi ukukhipha imali iyifake kumasipala kodwa abasebenzi bayabolekwa imali,” kusho uGambushe. UGambushe uthe bafuna nokuthi abasebenzi balashwe mahhala ngaphakathi enkampanini. Abasebenzi abanamaMedical Aid kudingeka bakhokhe uR300 uma bezokwelashwa. Okunye abakhala ngakho wukungaqashwa kwabasebenzi abawu-596 abebenezinkontileka eziphele ngonyaka odlule. Kuthiwa esikhundleni sokuthi kuqashwe bona uma kuvela izikhala, inkampani iqasha abafundi kumaLearnership. Abasebenzi bafuna ukuthi uma kuvela izikhala kuqashwe * -35% kulaba abawu-596 no-35% wabasohlwini lwabafake izicelo zomsebenzi. “Asinankinga nama-learnership kodwa sifuna kwenziwe ubulungiswa. Uma befuna ukuqasha abamaLearnership kumele bathathe * -30% kuwona,” kusho uGambushe. Abasebenzi bafuna nokuqashiselwa ngezimoto zenkampani nokuthola ithuba lamathenda abathi isikhathi esiningi anikezwa abohlanga oluthize. Bafuna nokuthi kube nezimpahla ezifanele zokugqoka zabasebenzi nabesifazane babe nezabo ezihambelana nabo. OnguNobhala eKZN kwiSouth African Federation of Trade Unions, uMnuz Moses Mautsoe-Tsotetsi, unxuse abasebenzi ukuthi bangesabi ukuqhubeka nesiteleka uma zingezwakali izimfuno zabo. Uncome iNumsa ngokuba nabaholi abangahlehli futhi abangesabi. “Siyaseseka isiteleka enisiqalile futhi sinxusa abasebenzi ukuthi babumbane ukuze banqobe. Akukhathalekile ukuthi ukuyiphi inhlangano yezepolitiki ngoba silwela izimfuno zabasebenzi. Kumele silwe nezimenenja ezihleli emahhovisi ezixhaphaza abasebenzi,” kusho uMautsoe-Tsotetsi. Izolo ubuholi bezinyunyana bunikeze abaqashi amahora awu-72 ukuze baphendule. Ubuholi buthe buzimisele ukuxoxa nomqashi kodwa uma izikhalo zingezwakali isiteleka sizoqhubeka. Kuvele nokuthi abaqashi sebefake incwadi yesivimbelo enkantolo ukugwema isiteleka kodwa kushaye isikhathi sokuloba ingakaziwa ukuthi ihambe kanjani. Okhulumela abakwaToyota, uMnuz Mzo Witbooi, uthe bayazi ngesiteleka sabasebenzi esisemthethweni. Uthe bayazi nangezimfuno zabo kodwa ngeke bakwazi ukuzikhuluma nabephephandaba. UWItbooi uthe isiteleka siphazamise ukusebenza eThekwini naseGoli. “Siyathembisa ukuthi sizokwenza konke okusemandleni ukulungisa isimo futhi siyawahlonipha amalungelo abasebenzi,” kusho uWitbooi.