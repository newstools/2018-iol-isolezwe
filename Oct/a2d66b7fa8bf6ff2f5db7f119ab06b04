Izolo uNobhala-Jikelele weNehawu, uMnuz Zola Saphetha, utshele izintatheli ukuthi akukho ukugwema isiteleka seSouth African Social Security Agency (Sassa) ngoba kudala bekhala ngezinkinga kodwa zingaxazululwa. “Siyateleka ngenxa yokuthi abaphathi bakwaSassa abafuni ukuzwa izinkinga esibhekene nazo selokhu kuqalwe uhlelo lokushintsha amakhadi njengoba abantu sebehola ePosini. Izingqinamba esibhekene nazo kubalwa uhlelo lokugingqwa kwezithupha, iSocial pensions national database nokunye okuningi,” kusho uSaphetha. Uthe kudala bezama ukuxoxa nabaphathi bakwaSassa kodwa kube nhlanga zimuka nomoya. “Isiteleka bekuyisinyathelo sokugcina, alikho nelilodwa ihhovisi elizosebenza ngoLwesithathu (kusasa) zingakaxazululwa izinkinga zethu. Udaba lwethu luzodluliselwa nakwiCosatu futhi sizocela uxhaso kozakwethu abakwiCommunication Workers Union (CWU) ukuze basiseke,” kusho uSaphetha. Uthe izingxoxo zabo nabaphathi bakwaSassa zifinyelele kwangqingetshe ngoSepthemba 20 ngesikhathi abaphathi bengafuni ukumisa uhlelo lokugingqwa kwezithupha kwabahola izibonelelo olubizwa nge-biometric enrolment kodwa kuqiniswe ezokuphepha. “Uhlelo lwe-biometric alucacile futhi alusho ukuthi abasebenzi bazothola miphi imihlomulo uma beqhubeka nalo. Alubabheki labo abakhubazekile ngoba ludinga umuntu ongenakho ukukhubazeka ukuze asize abahola izibonelelo zikahulumeni. Kungena noma wubani kwi-akhawunti, akungeni umuntu oyedwa,” kusho uSaphetha. Uphethe ngokugqugquzela abantu abanezinkinga nohlelo olusha lwakaSassa ukuthi bathinte iNehawu ngoba aluwuvikeli umphakathi. Imizamo yokuthola abakwaSassa ayiphumelelanga njengoba, uMnuz Paseka Letsatsi, ophethe ezokuxhumana engayiphendulanga imibuzo athunyelelwe yona nge-sms nakwi-email futhi ucingo lwakhe belukhala lungaphendulwa. Uma siqhubeka njengoba kuhlelwa isiteleka kusho ukuthi abantu abanezinkinga ngeke baluthole usizo kwaSassa uma benezinkinga ngezibonelelo.