Uke uthi ungazi noma ungaqondile, uzithole usungumuntu owonile osekumele uxolise. Ulithathe lelo gxathu uxolise kodwa lona oxolisa kuyena uyasho ukuthi uyakuxolela kodwa uthole ukuthi akakuxolelile nhlobo ngoba noma umbingelela akavumi kahle. Kunabantu abangangenelani kumanje, kunabantu abangakhulumisani, kunabantu abahlangana endleleni kuswelakale ozogadla, kubona laba bantu munye onochuku. Akuve kumnandi ukuzehlisa ube yisilima kodwa ube uzazi ukuthi kawusona. Akuve kukuhle ukubingelela umuntu ngisho engabe sewuyazi ukuthi uhambe ekhuluma ngawe ethi uyakuzonda futhi akavumi uma umbingelela kodwa uqhubeke umbingelele. Kunabantu abaziqhenyayo ngokuthi bona kabaxoleli futhi kabancengi. Umuntu ongaxoli umbona ngokuhleze ebukeka enenkinga ngoba uhleze ecabanga ngabantu angabathandi nangabafiseli okuhle empilweni yakhe. Uma ungamkhulumisi umuntu othize, kuyoze kube nini umquvele futhi nguwena nje ozosala nosizi ngoba ngisho ungenzani kodwa konke kuyabuya uma sewuwedwa. Abanye abayilolu hlobo bagcina sebenenkinga bona ngoba uthanda ungathandi abantu bayadingana, ikakhulukazi labo abakhelene. Kuye kuthi uma yena lona ongaxoleli esenenkinga bese efisa sengathi kungaxolelwana ngaleso sikhathi ngoba yena esedinga usizo kanti-ke akuhambi kanjalo. Uma nixolelana makube nixolelana ngeqiniso. Akuve kumnandi ukuphilisana ngeqiniso. Kungaba wumndeni noma yisihlobo kumele kuhleze kunomoya okuzwana. Kunabantu abanenkolelo yokuthi angeke ngamxolela usibanibani ngoba kangidingi lutho kuyena. Angeke ungadingi lutho impilo yakho yonke.Uma ningakwazi ukuxolelana nithi izingane zenu maziphile kanjani? Abanye bazondana ngendlela yokuthi baze batshele nezingane ukuthi mazingangeni kwasibanibani. Ukungamxoleli omunye kubanga ukube ube nenhliziyo embi, encane, umuntu agcine engasabafiseli abanye okuhle, agcine esehamba izinyanga ethi uyathakathwa, amoshe izimali zakhe eziningi engabe nje yena wehlisa umoya afunde ukuxolela. Umuntu angaxolisa ebe engonanga akunankinga lokho ngoba usuke efuna kudlulwe lapho impilo iqhubeke.  O’brien ‘Scara’ Gcabashe ENANDA