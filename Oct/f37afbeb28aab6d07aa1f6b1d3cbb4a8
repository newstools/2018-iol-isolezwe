KUBIKWA ukuthi licwilile ibhanoyi ebelithwele abagibeli abawu-189 eliwele olwandle lisuka kwi-Island yase-Indonesia iJava, ngoMsombuluko. Ithimba labezimo eziphuthumayo e-Indonesia liziqinisekisile izindaba zokucwila kwebhanoyi leLion Air Flight. Abasesikhumulweni sezindiza bathe bagcine ukuxhumana nokapteni webhanoyi ngemuva kwemizuzu ewu-14 lisukile labe selinqamuka emoyeni. “Asazi noma bakhona yini abasindile,” kusho uMnuz Muhmmad Syaugi okhulumela abezimo eziphuthumayo. Uthe kusatholakale ama-headphones kanye nama-vesti alekelela abantu ukuthi bangaminzi eduzane nalapho okuvela khona ukuthi kucwile ibhanoyi. Kubikwa ukuhi zibalelwa ku-23 izikhulu zikahulumeni ebezikulendiza. “Okwamanje asazi ukuthi kwenzekeni. Sixakekile kakhulu ngoba bekuyibhanoyi elisha,” kusho isikhulu esiphezulu seLion Air Group. Abezimo eziphuthumayo basaphezu kwezinhlelo zokutshuza bangene ekujuleni kolwandle babheke izidumbu ebhanoyini naseduzane nalo.