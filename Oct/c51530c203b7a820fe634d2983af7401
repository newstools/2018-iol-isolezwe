Abafundi ababhalayo sebenxuswe ukuthi bangatatazeli kodwa babeke umoya phansi bafunde yonke imibuzo bese bephendula. UMnuz Wonga Ntshinga, enye yezinhloko ophikweni lezobuchwepheshe e-The Independent Institute of Education, uthe kubalulekile ukuhlela umsebenzi uphinde ubuyekeze. “Kumele umfundi azinike isikhathi ahlele izinto, ahlele isikhathi sokubhala. Hlala kulezi zinto ezizophuma ugxile kakhulu kuzona,” kusho uNtshinga. Uthe uma ufika endaweni yokubhala kumele uphefumule uzinike imizuzwana wenza lokhu wehlise ukuthuka. “Ungahlali kuze kuse ngaphambi kokubhala, zinike isikhathi sokuphumula. Uma uzikhandla kakhulu umzimba uzokhathala bese ungakwazi ukubuyisa lokhu obukufunda.” Ucebise ngokuthi kumele uphuze amanzi, uzivocavoce udle ukudla okunomsoco. Uthe ungazikhathazi ngephepha eselibhaliwe ngoba akukho osungakwenza ngalo okunalokho gxila kulawo osazowabhala. UMengameli weNatu, uMnuz Allen Thompson, unxuse othisha ukuthi babuyekezise abafundi amaphepha angakabhalwa kuze kuphothulwe ukubhala. “Othisha abahlale bebuyekezisa abafundi kuze kubhalwe iphepha lokugcina. Abafundi abangatatazeli uma sebebhala ukuze bakhumbule konke abebekufunda.” Unxuse abazali ukuthi babeseke kakhulu abafundi ngalesi sikhathi ngoba ilokho abakudingayo. Okhulumela iSadtu, uNksz Nomusa Cembi, unxuse umphakathi ukuthi weseke abafundi ngoba basuke bethukile. -MHLENGI SHANGASE