NgoMsombuluko nangoLwesibili kuthiwa kubonakale iziguli okuthiwa beziphethe amabhakede ango-20 litre zibuya ukuyokha amanzi. “Bengiyobona isihlobo sami ngoMsombuluko, ngahlangana nowesifazane obebukeka ekhulelwe ethwele ibhakede elingu-20 litre ligcwele amanzi. Ucele ukuba ngimbambise ekhala ngokuthi usesindwa kakhulu, nangempela ngamsiza. Uthe sekuyophela isonto lesibili bengenamanzi kodwa incazelo abayitholi,” kusho ilungu lomphakathi elicele ukungadalulwa. Omunye wabasebenzi baseNkantolo yaseMashona uthe uzwe ngabantu abebeye emacaleni bebabalisa bethi inkulu inkinga yamanzi esibhedlela eNkonjeni, iziguli sezize ziyowafuna emzini eseduze. Ezinye izisebenzi ezicele ukungadalulwa zithe zihambe ekupheleni kukaSepthemba ziya elivini engekho amanzi. “Ngisho ngoMsombuluko abengekho amanzi nokuyinto esithwalisa kanzima,” kusho esinye sezisebenzi. Okhulumela uMnyango wezeMpilo KwaZulu-Natal, uNksz Ncumisa Mafunda uthe: “UMnyango ukhathazekile ngemibiko yokuthi iziguli zicelwa ukuba ziyokha amanzi, ngoba lokhu uma kuyiqiniso akufanele engabe kuyenzeka. Nakuba ukuhlinzekwa kwesibhedlela ngamanzi kungewona umsebenzi woMnyango wezeMpilo, umnyango usucele umbiko kubaphathi besibhedlela nabesifunda esengamele isibhedlela ukuthola ukuthi yimiphi imizamo eyenziwayo yokubhekana nalesi simo, nokunciphisa umthelela waso ekusebenzeni kwesibhedlela.” kusho uNksz Mafunda. IMeya yaseZululand, uMfundisi Thulasizwe Buthelezi, ithe bayayazi inkinga yamanzi eNkonjeni kodwa ayiwuthinti umphakathi kunalokho iqondene nesibhedlela. “Inkinga wukuthi umfula ophakela isibhedlela okuyiMabedlane unomthamo omncane wamanzi okwenza ukuthi kuphazamiseke ukuphakwa kwamanzi esibhedlela. Sithumele amaloli amanzi ukuba awahambise, amanye siwagcwalise khona edamini eliphakela isibhedlela. Ngokwazi kwethu le nkinga yenzeke ngoLwesibili kuphela futhi kushaye * -12 emini isilungisiwe,” kusho uButhelezi.