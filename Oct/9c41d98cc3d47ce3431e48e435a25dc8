UMFUNDISI waseZimbabwe uMfundisi Walter Magaya uthi uselitholile ikhambi lengculazi ‘elifakazelwa’ wochwepheshe besayensi. Ngokombiko wePindula News yaseZimbabwe uMagaya ongumfundisi webandla iProphetic Healing andd Deliverance Ministries utshele abazalwane ngeSonto ukuthi leli khambi ulithole ngokuhlanganisa izitshalo ezimbili, esibizwa nge-Aguma sakhona eZimbabwe kanye nesinye esitholwa eMozambique. “UNkulunkulu ungembulele imfihlakalo, siyivivinyile futhi isebenza kahle. UNkulunkulu ungikhombise isihlahla nabantu abathize. Sesilitholile ikhambi lesandulela ngculazi nengculazi,” kusho uMagaya. Uthe njengamanje ithimba lakhe limatasa lihlaziya ukuthi lizosetshenziswa kanjani leli khambi ngokwezigaba zabantu abaphethwe yilesi sifo. “Kade kwaba yiphupho lami ukusiza amakholwa nabantu abangakholwa. Lokhu ngikugcine kuyimfihlo iminyaka emibili ngoba bengifuna kufakazelwe yisayensi,” kusho yena. Uthe lesi sihlahla silambisa ama-cells omdlavuza kanti i-Aguma yona iqinisa amasosha omzimba ukulwa nezifo. Uthe ikhambi lakhe uselivivinye kubantu abebenesandulela ngculaza abathola ukuthi yaphela ngemuva kwesikhashana beliphuzile.  Uthe akazihluphanga ngokuphumela obala ngalolu daba ngoba uyazi ukuthi abantu bathemba uhulumeni kakhulu kunabefundisi. “Uhulumeni unelungelo lokuthi wenze ucwaningo balivivinye leli khambi. Ngakolwami uhlangothi ngonabo ofakazi kodwa abantu balalela ungqongqoshe kunomphrofethi,” usho kanje. Alukho ucwaningo oluzimele oselwenziwe ngekhambi likaMagaya. - African News Agency (ANA)