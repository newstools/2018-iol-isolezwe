Abahlengikazi abangu-142 bayise umyango kwiCommission for Conciliation, Mediation and Arbitration (CCMA) ngoba bekhala ngokuthi ngo-2017 kukhishwe isekhula ethi abasebenzi abafundele imisebenzi eyisipesheli ngeke besakhokhelwa lapho bethola iziqu zabo kodwa bazokhokhelwa uma sebenikwe izincwadi ezithi baqokelwe ukwenza lowo msebenzi abawufundele. Abasebenzi bebekhala ngokuthi le sekhula igcine seyithinta nabasebenzi abaqeqeshwe baphothula izifundo zabo ngo-2016 okungaphambi konyaka ekhishwe ngawo isekhula. Izolo, iCCMA ivune laba bahlengikazi njengoba kuphume isinqumo sokuthi kufanele laba basebenzi bangathintwa yisinqumo esakhishwa sebezitholile iziqu zabo. UNobhala weDemocratic Nursing Organisation of South Africa (Denosa), uMnuz Mandla Shabangu, uthe bakhala ngendlela okuphathwa ngayo abasebenzi abafundele imisebenzi eyisipesheli, okubalwa kubo abasebenza e-ICU, abakwazi ukusebenza emitholampilo engenabo odokotela, abafaka ukhonkolo nokunye, osekunesikhathi bekweletwa ngumnyango. Uthe kuqala laba bahlengikazi bekuthi lapho bebuya neziqu, bese beholelwa imali ehambisana neziqu zabo ezintsha kodwa ngo-2017 umnyango uthathe isinqumo sokuthi ngeke usabakhokhela kusuka ngesikhathi bebuya neziqu. “Kuyabathikameza lokhu abasebenzi ngoba bathi bebuya neziqu ezintsha bebe beqala besebenzisa ulwazi lwabo olusha kodwa umqashi akafuni ukubakhokhela njengoba bekwenzeka phambilini. “Uma usuneziqu ezintsha kumele ukhokhelwe ngokwalezo ziqu ngoba ube sewuqala uzisebenzisa lezo ziqu,” kusho uShabangu. Uthe abasebenzi bezempilo bagcina bebonakala njengabantu abavolontiyayo. Kuthiwa umnyango wathatha lesi sinqumo ngoba uthi awunayo imali yokukhokhela laba basebenzi. Omunye wabahlengikazi owathintwa yilesi sinqumo kodwa ongavumelekile ukukhuluma nabezindaba oqeqeshelwe ukufaka okhonkolo, ukusiza abanezinkinga zamadolo nokunye uthe ulinde isikhathi esingangonyaka ukuthi afakwe ngokusemthethweni njengomsebenzi oqeqeshelwe ukwenza lo msebenzi kodwa ubewenza engawuholeli futhi engazange ayithole imali yokuqeqeshwa kwakhe. Uthe ubesebenza ngokuzimisela enethemba lokuthi uzoyithola le mali kodwa waphoxwa yilesi sinqumo esathathwa ngumnyango.