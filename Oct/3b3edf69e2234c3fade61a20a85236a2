UGCINWE esibhedlela owesifazane oneminyaka engu-18 oboshiwe kulandela izinsolo zokuthi uzibelethise ingane wayigqiba egcekeni lakubo eMafakatini ngaphandle kwaseMgungundlovu. Lo wesifazane uboshwe ngempelasonto emuva kokuba kubikelwe amaphoyisa ase-Taylors Halt ngalesi sigameko. Lo wesifazane kuthiwa bese kuzoshaya inyanga yakhe yokuba abelethe wabe esezibelethisa ingane, wayifaka kuplastiki wayigqiba egcekeni lakubo. Kubonakale ukuthi kukhona okuhambi kahle ngoba  esegulela ukufa, kwathi uma ebuzwa ngokuthi unani wachaza ukuthi ubelethile. Sekubuzwa ingane uvele wayikhomba emgodini ongashoni egcekeni wathi uyifake khona. Kube sekubizwa amaphoyisa afike amvulela icala. Okhulumela amaphoyisa KwaZulu-Natal uColonel Thembeka Mbele ukuqinisekisile ukuthi lo wesifazane uvulelwe icala lokufihla ukuthi ubelethile. “Amaphoyis ase-Taylors Halt aphenya icala lokufihla ukuzalwa kwengane. Umbungu utholakale ulahliwe endaweni yaseMafakatini. Unina wengane uboshiwe kodwa usagcinwe esibhedlela,”  kusho uCol Mbele. Isolezwe lithole ukuthi amalungu omphakathi alendawo abediniwe ngalesi sigameko abathi sigcolisa indawo yabo. Imizamo yokuthola umndeni walo wesifazane izolo ayizange iphumelele njengoba kushaye isikhathi sokushicilela izinamba zomndeni zingakatholakali.