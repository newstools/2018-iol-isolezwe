UMNDENI wakwaGupta osolwa ngokuba obhongoza ekulawulweni kombuso yidlanzana uthi uzimisele ukugeza igama lawo kodwa hhayi manje. Lo mndeni kubikwa ukuthi uyiqaphe ngeso lokhozi ikhomishini ephenya ngokulawulwa kombuso yidlanzana eqhubekayo kuleli. Ijaji uRaymond Zondi lasichitha isicelo samalungu alo mndeni asolwayo sokuthi afakaze nge-video eseDubai. Abalo mndeni bathi bayasaba ukuza kuleli ngoba bazoboshwa ekubeni ‘bemsulwa’. “Angisho ukuthi angizi kwikhomishini, ngiyeza kodwa hhayi manje. Ngifuna ukugeza igama lami,” kusho uMnuz Ajay Gupta ekhaya lalo mndeni eDubai. Ngesikhathi eqala ukukhuluma nabezindaba ngalolu daba, u-Ajay (53), waziphika walala ngomhlane izinsolo zokuthi umndeni wakhe wawuthinteka ekukhethweni kongqongqoshe kuleli bebambisana nowayengumengameli uMnuz Jacob Zuma. U-Ajay uthe umndeni wakhe wazithola usugaxela ezimpini zangaphakathi zokuhlukana phakathi kwe-ANC. Ephawula ngezinsolo zokukhwabanisa imali emnyangweni kahulumeni nasezinkampanini zikahulumeni, u-Ajay uthe abakwaGupta basavulelwe icala elilodwa, elithinta ipulazi lase-Free State. Abashushisi boMbuso sebehluleke izikhawu ezimbili ukwethula ubufakazi obuveza ukuthi abakwaGupta bahlomula kwizigidi okwakumele ziye kubalimi abasafufusa ohlelweni olubizwa nge-Estina.  NgoMashi nonyaka inkantolo yanquma ukuthi idedelwe yonke impahla yakwaGupta eyayiboshiwe lo mndeni usaphenywa. NangoMay kwaba esifanayo odabeni oluthinta ukuboshwa kwempahla yezinkampani ezingaphansi kwalo mndnei inkantolo inquma ukuthi ayidedelwe. “Kukhona lapho esesike satholwa khona sinecala? Endaweni eyodwa nje? Anisho into eyodwa ngisho encane” kusho u-Ajay. UMhlaziyi wezePolitiki uMnuz Prince Mashele, ongumbhali wencwadi enesihloko esithi ‘The Fall of the ANC Continues: What Next?’ uthe i-ANC yayingafisi ukuthi ibe khona le khomishini. Uthe ukuba khona kokhetho lukazwelonke ngonyaka ozayo ikhona okuphoqe ukuthi ibe khona ukuze izame ukuhlenga isithunzi sayo emphakathini. “Kunalokho, ikhomishini isigcine isivezela ukuthi i-ANC yonke ibolile. “Emasontweni ambalwa edlule, ukuziphatha kwabaye abaholi abasondelene noRamaphosa kuhlale obala kwikhomishini, kwavela ukuthi kwayibona abekho msulwa,” kuqsho uMashele. Kamuva nje, obengungqongqoshe weziMali uMnuz Nhlanhla Nene wacela ukukhululwa kulesi sikhundla ngemuva kokugonyuluka ngokuhlangana nabakwaGupta. UNene isikhala sakhe sivalwe nguMnuz Tito Mboweni. - New York Times 