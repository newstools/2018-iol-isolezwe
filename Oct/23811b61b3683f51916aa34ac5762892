UNGQONGQOSHE wezeziMali kuleli uMnuz Nhlanhla Nene ukholelwa ukuthi waxoshwa kulesi sikhundla ngo-2015 ngoba wayenqaba ukuphasisa izinhlelo ezithize okubalwa kuzo inkontileka yenuzi. UNene uveze lokhu ngesikhathi efakaza kwikhomishini ephenya ngokusetshenziswa kombuso yidlanzana ngoLwesithathu. Uthe ukholelwa ukuthi wasuswa esikhundleni sobuNgqongqoshe wezeziMali ngoDisemba 9 ngo-2015 ngoba wanqaba ukudedela imali ukuthi iye ezinhlelweni ezithize. “Ngikholelwa kuthi ngasuswa kuleliya hhovisi ngenxa yokunqaba ukudanselwa isiginci ezinhlelweni ezithize. Uma ngiqondisisa kahle ezinye zalezo zinhlelo zazizohlomulisa umndeni wakwaGupta nabasondelene nawo,” kusho uNene. UNene uthe lezi zinhlelo zazihlangene nenkontileka yenuzi eyaphakamiswa ngowayenguMengameli wezwe uMnuz Jacob Zuma, nezinye ezithinta iSouth African Airways (SAA). Ngemuva kokuxoshwa kukaNene, uZuma wabeka ilungu le-ANC ePhalamende, uMnuz Des van Rooyen njengoNgqongqoshe wezeziMali, owahlala izinsuku ezine kuphela kulesi sikhundla. UNene uqhube wazisa ikhomishini ngezinsolo ababekwa zona kumbiko obizwa nge ‘Project Spider Web’ owawugcwele izinsolo ngaye nezinye izikhulu. Lo mbiko waphuma ezinyangeni kulandela ukuxoshwa kwakhe ngo-2015.  Ikhomishini isaqhubeka.