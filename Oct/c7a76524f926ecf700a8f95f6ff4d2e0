Lokhu kulandela ukusayinwa kwesivumelwano esisayinwe yiSadtu noMnyango weMfundo eyiSisekelo. Phambilini uthisha ubevela phambi kwezigcawu ezintathu uma enamacala afuze lawa. Manje uzovela phambi kohlaka olulodwa oluzothatha isinqumo ngekusasa likathisha. Bekuthi uma uthisha eselahlwe yizigcawu aye kungqongqoshe womnyango esifundazweni ayomangala kuyena bese ungqongqoshe ethatha isinqumo sokugcina ngothisha. UMengameli weNatu, uMnuz Allen Thompson, uthe ngokukhala kanje abeseki abantu abalala nabafundi kodwa abafuni othisha baphucwe amalungelo abo. Uthe okwamanje ngungqongqoshe obenquma uma uthisha esedlulisela isinqumo sangaphakathi kodwa manje lokhu sekuzophela. “Ngokwesivumelwano esingazange sisisayine njengeNatu kuzoba nohlaka olulodwa oluzoshushisa bese lukhipha isinqumo. Isinqumo salolu hlaka singujuqu. Sibona ezokwanda amacala mbumbulu ngoba kuhlale kwenzeka ukuthi uthisha akhandelwe itulo bese ebekwa amacala. Bekuthi uma selidlule ezigcawini ezintathu icala bese luya kungqongqoshe kwesinye isikhathi amthole emsulwa,” kusho uThompson. Uthe abahambisana nalokhu ngoba wonke amacala ayafana kuleli futhi umuntu umsulwa aze alahlwe yicala. “Sesijube ithimba labameli ukuthi libheke ukuthi ngabe lokhu kusemthethweni yini. Asihambisani nakho ngoba kuzokwenzeka emacaleni athinta ucansi kuphela hhayi kwamanye. Kungani kuhlukaniswe amacala?” kubuza uThompson. UNobhala jikelele weSadtu, uMnuz Mugwena Maluleke, uthe basisayinile lesi sivumelwano esingunombolo 3 sika-2018. Uthe unethemba lokuthi amacala athinta ucansi azosheshe axazululwe ngokuba nalolu hlaka olulodwa. “UMthethosisekelo wezwe ukubeka kucace ukuthi akekho uthisha okumele abe nobudlelwane nabafundi. Lesi sivumelwano sizovikela abafundi kulabo abababona njengento yokuyisebenzisela ucansi,” kusho uMaluleke. Okhulumela uMnyango weMfundo eyisiSekelo, uMnuz Elijah Mhlanga, uthe azophela amahlathi okucasha kothisha abanukubeza abafundi ngokocansi. Uthe lesi sivumelwano sisayinwe emkhandlwini obhunga ngezindaba zothisha i-Education Labour Relations Council (ELRC). “Kuzoqokwa ithimba labanamava elizobhekana nala macala. Sikwenze lokhu ngoba sandile isihlava sokuhlukunyezwa kwezingane kuleli. Phambilini bekudingeka ukuthi umfundi oyisisulu sokuhlukunyezwa aye ezigcawini ezintathu ayofakaza manje sesizoba sinye ukuze angalokhu evukelwa yiminjunju,” kusho uMhlanga. Uthe basebenzisana namaphoyisa njengoba kuzoqoqwa wonke amagama abake balahlwa amacala athinta ucansi. “I-ELRC isebenzisana namaphoyisa ukuze wonke amagama abantu abalahlwe amacala athinta ukuhlukumeza abafundi ngocansi babhalwe emqulwini. Uma kuzoqashwa umuntu kudingeka alethe incwadi evela emaphoyiseni esho wonke amacala aseke amlahla. Sizosebenzisana nezigungu ezilawula izikole nezikole ezizimele ukuze sinqande ukuqashwa kwasebeke balahlwa amacala okuhlukumeza izingane bangasondeli eduze kwabafundi,” kusho uMhlanga. UMhlanga uthe abafundi sebezofakaza ezinkantolo zezingane uma kunezigcawu zokulalelwa kwamacala.