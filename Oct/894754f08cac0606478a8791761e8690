Umndeni kaMthobisi Mlambo (25) obefunda eKlwana Secondary eNkandla, uthi ayikho into abezimisele ngayo ukwedlula ukuphasa kahle umatric nonyaka. UNksz Nozipho Mlambo ongubabekazi wakhe uthe ubeqale ukuhlala emqashweni ngasesikoleni ngonyaka odlule ngoba efuna ukuthuthukisa amaphuzu okuphasa kahle njengoba eke wawufunda umatric phambilini. “Waqeda umatric ngo-2013 walokhu ezama umsebenzi engawutholi. Ubengakwazi nokufaka isicelo sokuyofunda enyuvesi ngoba ubechithwa kuthiwa unamaphuzu amancane. Wanquma ukuthi abuyele esikoleni ngonyaka odlule, wathola isikole eNkandla,” kuchaza uyisekazi. Uthe uphindiselwe kwaGrade 11 ngonyaka odlule kodwa kwangamkhathaza lokhu ngoba ubezimisele ukuphasa kahle umatric. Umfundi kuthiwa wanyamalala ngo-Okthoba 1 ekade evakashele abangani komunye umqasho. Kuthiwa kwakuwuMsombuluko bengakayi esikoleni ngesikhathi enyamalala. “Sibikelwe abangani bakhe ukuthi waphuma ekuseni eya endlini encane, wanyamalala unomphela. Ngisho ucingo lwakhe walushiya kubangani. Saqala sangabika emaphoyiseni sicabanga ukuthi uzotholakala kodwa kuze kwaphela izinsuku ezilishumi engabuyi, savula icala,” kuchaza uNksz Mlambo. Uthe akukho abakwaziyo obekungenza uMthobisi anyamalale ngenhloso ngoba ubekujahe kabi ukubhala umatric futhi ezimisele ngokuphasa. Uthi ngisho othisha bakhe bebencoma indlela aphasa kahle ngayo ezifundweni. UNksz Mlambo uthe ubesefake ngisho isicelo sokuyofunda ngonyaka ozayo. Umndeni womfundi usumbheke kuzo zonke izindawo ngokusizana nabangani bakhe nomphakathi kodwa lutho umkhondo wakhe. Kuthiwa ngoMashi nonyaka uke wasinda kukubi wangeniswa esibhedlela ekade ezama ukuzibulala ngoshevu kodwa wangasisho isizathu. Okhulumela amaphoyisa KwaZulu-Natal uCaptain Nqobile Gwala uthe kuvulwe idokodo ngokunyamalala komuntu eliphenywa esiteshini eBabanango. Ucele abanolwazi ngokunyamalala komfundi ukuthi bashayele amaphoyisa ku- 035 835 0003 noma kweyeCrime Stop ethi: 08600 10111.