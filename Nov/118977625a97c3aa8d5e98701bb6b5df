IMasa Oil Lubricants ayigcini ngokwakha amafutha kodwa iphinde iwakhuculule lawo angcolile ukuze izinkampani zikwazi ukuwasebenzisa futhi. Le nkampani yasungulwa wuMnuz Ntokozo Majola ngo-2015 esasebenzela kubo eMalukazi kodwa ngo-2016 wahlangana noNksz Asanda Mbombo owathenga amasheya base bethuthela ku-Ally Road eSiphingo. UMajola uthe ngaphambi kokusungula iMasa Oil Lubricants wayesebenzela enye inkampani ekhiqiza amafutha lapho athola isipiliyoni seminyaka ewu-15 nokwathi isivala wase ezisungulela eyakhe. “Ngesikhathi ngiqala ngangingedwa kodwa manje nginabasebenzi abayisithupha. Bengikhiqiza amafutha awu-1 000 litres ngenyanga, manje sengikhiqiza aphakathi kuka-10 000 no-15 000 ngenyanga. Amafutha esiwakhiqizayo adayiselwa izinkampani ezidayisa izipele zezimoto, izinkampani ezinemishini ehlukene futhi siyakwazi nokukhuculula amafutha asesebenzile. Sigqugquzela amafemu ukuthi alethe amafutha asesebenzile kuthina ukuze siwakhuculule akwazi ukusebenza futhi, siyawakhuculula namafutha asebenze ezimayini,” kusho uMajola. Uthe uhlelo lokukhuculula amafutha asebebenzile lwenzelwa ukuvikela imvelo ngokuthi angachithwa kodwa ahlanzwe ukuze abe sesimweni sokuphinde asebenze. Uveze ukuthi banophiko lokuxuba amafutha ahlukene nolunye olupakisha ugrease nopharafini. Phakathi kwezingqinamba abhekene nazo ngesikhathi esungula ibhizinisi wukuthi umkhakha akuwo ugcwele ezinye izinhlanga nokuthi abadayisa amafutha bathenga ezinkampanini ezidumile yize umkhiqizo ufana. Uphinde waveza ukuthi ezinye izinkampani ancintisana nazo ziyayilawula intengo yomkhiqizo ukuvalela ezinye ngaphandle. Ukuba sohlelweni losomabhizinisi lweDurban Chamber uthe kumsizile kakhulu ngoba uthole abantu abamqeqeshayo. Uthole nethuba lokuba yilungu leDurban Chamber okusho ukuthi uthola ithuba lokuba sezinkundleni zokucobelelana ngolwazi ahlangane namakhasimende nabantu abasemkhakheni wakhe. UNksz Asanda Mbombo obhekelele ezokhangisa eMasa Oil Lubricants ugqugquzele omasipala ukuthi bathenge amafutha enkampanini yabo bangahlali bethenga ezinkampanini ezinkulu kuphela. “Sekuyisikhathi sokuthi omasipala nohulumeni basebenzise umthetho wokuthi bathenge * -30% wempahla yabo ezinkampanini ezisathuthuka. "Sikhona sikhiqiza amafutha siphinde siwakhuculule kodwa kuthengwa ezinkampanini ezinkulu. Siyazigqugquzela nezinkampani ezinkulu ukuthi zilethe amafutha azo ukuze siwakhuculule,” kusho uNksz Mbombo. UMnuz Muzi Msane naye obhekelele ezokukhangisa eMasa Oil Lubricants uthe abafuna imikhiqizo yeMasa bangafona ku-031 912 11 23 noma bangene ekhasini lale nkampani le-facebook elithi Masa Lubricants.