Amadoda amathathu amagama awo angakadalulwa adutshulwe izolo kade ephuma ukokhipha imali yesitokofela ebhange obekulindelwe ukuthi ihlukaniswe. Amadoda adutshuliwe abemane emotweni kodwa eyodwa iphuthunyiswe esibhedlela. Lifika ku-4th Avenue lapho kwenzeke khona ubegebengu, ithimba leSolezwe lithole imoto emhlophe iMazda Etude ebihamba abafi imi ngaphandle komgwaqo eduze kwesihlahla inezidumbu ezimibili phakathi. Esinye isidumbu besesimboziwe eduze komgwaqo. Abazibonele ngamehlo bathe bezwe kuqhuma isibhamu kaningi, emuva kwalokho kubonakale omunye wabahlaseli esondela emotweni emhlophe ekhipha isikhwama esinemali wabuyela emotweni yabo bakhala amaphepha. Umthombo ocele ukungadalulwa uthe kuthathwe u-R28 000. Okhulumela amaphoyisa KwaZulu-Natal, uCaptain Nqobile Gwala, uthe bavule amacala amathathu okubulala nelilodwa lokuzama ukubulala. “Ngabo-2.45 ntambama umshayeli nabagibeli abathathu kade behamba nge-Mazda Etude emhlophe emgwaqweni (u-4th Avenue) eMvuzane, eClermont, bavinjwa yimoto ebomvu i-VW Polo. Abebegibele kwi-Polo babe sebedubula beqondise kwi-Mazda, yaphaphalaza emgwaqweni. Abebekade bekwi-Mazda badubuleke emzimbeni nasekhanda. Abathathu bashone endaweni yobugebengu, omunye wayiswa esibhedlela. Kuthathwe imali engadalulwanga,” kusho uCapt Gwala. Abant basendaweni bakhale kakhulu ngokungabonakali kwamaphoyisa endaweni. Ilungu lomphakathi elikhulume neSolezwe kodwa lacela ukungadalulwa, lithe sebeyesaba ukuhlala kule ndawo. “Siyazi nje ukuthi ngeke kuboshwe muntu. Kuhlale kubulawa abantu lapha kodwa kungaboshwa muntu. Amaphoyisa afika emva kwendaba esezolanda izidumbu kuphele kanjalo. Sikhathele ubugebengu kulendawo.” 