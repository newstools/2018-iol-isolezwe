INDABA yokuthandana kwabesifazane abasebancane nabesilisa esebekhulile ngeminyaka, kuye kuthiwe yidokwe elingagayelwe muntu. Umuntu uyazikhethela ukuthi ufuna ukuthandana nobani, onjani futhi omngakanani ngokweminyaka. Yize kunjalo, kodwa lolu thando uma kuzogcina kuvela nezingane kulona, kukhona okungekuhle okungavela. Ongoti bezempilo bathi owesilisa osekhule kakhulu ngokweminyaka othola ingane nowesifazane osemncane, ingane ingaba nezinkinga. Lokhu kuvezwa nawucwaningo lwakamuva olwenziwe ososayensi enyuvesi yaseMelika iStanford eveza ukuthi lezi zingane ezitholwa ngale ndlela zisengcupheni yokuba nesifo sokuwa, ukubelethwa isikhathi singakafiki noma onina bangenwe isifo sikashukela besakhulelwe. Kuyavela nokuthi ezinganeni ezingu-40 million ezizalwa kobaba esebekhulile kusukela ku-35 ziba nenkinga yokushaya isisindo esingaphansi kwesifanele. Abesilisa abaneminyaka engu-45, u-14% wabo yiwona osengcupheni yokuthi izingane zawo zisheshe zibelethwe singakafiki isikhathi. Bese kuthi abaneminyaka engu-50 kuya phezulu, u-28% wabo usengcupheni yokuthola izingane ezithi zibelethwa zibe zidinga usizo oluphuthumayo ngenxa yesimo sempilo engeyinhle. Ungoti wezempilo uDkt Micheal Eisnberg uthi bebefuna ukubheka kakhulu izinkinga ezihambisana nezokubeletha kakhulu. “Okwamanje lezi zinombolo azisho ukuthi abantu sebengashintsha izinhlelo zabo, ngoba noma kunobungozi kodwa abukho kakhulu kangako,” kusho uDkt Eisnberg. Ephetha uthe lolu cwaningi abantu kumele baluthathe njengesifundo sokubavula amehlo uma behlela ukwandisa umndeni. Ungoti wezempilo kuleli naphesheya kwezilwandle, uDkt Karl Le Roux, uthi ukukhulelwa kowesifazane osekhulile akukhethi noma ngabe ongakanani ngeminyaka, kuvele kuhambisana nengozi. Uveze ukuthi ukuvuthwa kwembewu yabesilisa kwenza kube lula kubona ukuthi bakwazi ukuthola izingane noma kunini. Kodwa lokhu akusho ukuthi basuke bezithola nontanga yabo ngoba abesifazane babheke nenkinga yokuthi awabo amaqanda kuhamba isikhathi aphelelwe isikhathi. Uma kungenjalo, usuke ezalwe enesibalo samaqanda amancane. Ngenxa yokuthi ngokwemvelo abesilisa bahlala bekulungele noma yinini ukwakha ingane, akubi iminyaka inkinga yokungabatholi abantwana kodwa kuba izizathu eziqondene nempilo. “Yingakho ngesinye isikhathi uzwe kuthiwa kunowesilisa oneminyaka engaphezulu kuka-70 okhulelise owesifazane. Akubi untanga yakhe ngoba abesifazane kuba nzima uma esefike ku-35 ukukhulelwa kalula. “Owesilisa angakhulelisa ngisho eno-80 uma esazithokozisa ngokocansi. Ingozi ingaba khona enganeni ngezindlela eziningi uma umama oyithwele ebe nenkinga ekukhulelweni kwakhe,” kusho uDkt Le Roux. Ngaphandle kokusho kodokotela, bakhona nabesilisa abaziwayo esebekhulile abawubufakazi bokuthi umuntu uyayithola ingane esemdala. - Eminye imininingwane icashunwe kwi-medstanford.ed