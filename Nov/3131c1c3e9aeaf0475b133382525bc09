BAFUNA ukuqashelwa onogada abahlomile abazali bezingane ezifunda eWiggins Secondary eMayville njengoba sekunezikhawu ezimbili siphihlizwa amawindi sicekelwa phansi nangomlilo. NgoLwesibili,  kube nomhlangano ophuthumayo wesigungu sabazali ebesibhunga ngesehlakalo sokushiswa kwamagumbi okufundela amathathu, imoto ibipake emagcekeni esikole, amadeski nezihlalo okwenzeke ngoMsombuluko ezintatha. Kushiswe nezinye izincwadi ebezisemahhovisi ahlala othisha, kwaphihlizwa namawindi ehhovisi lekhansela eliseduzane nalesi sikole. Akugcinanga ngalokhu kodwa kuphinde kwaphihlizwa namawindi esikole samabanga aphansi esakhele iWiggins. Kusolwa abantu abafuna ukwakha emhlabeni wesikole ngokuhlaselwa izikhawu kwalesi sikole. USihlalo wesigungu esilawula lesi sikole, uNkk Siziwe Chili, uthe babize lo mhlangano ukuze baqhamuke nomkhombandlela kulolu daba. Uthe bakhathazekile ngezokuphepha kwabafundi nothisha yingakho bebize isigubhukane lo mhlangano. “Sesifuna kube nonogada abahlomile abazogada isikole. Kudala sibhalela umnyango izincwadi, lesi simo singakashubi kanje siwucela ukuthi sifuna ungenelele,” kusho uNkk Chili. Uthe namanje basafuna umnyango ungenelele ngoba babhekene nengwadla. “Siyisikole esingakhokhisi imali yokufunda ngakho umnyango kumele usisize ngonogada abahlomile, nathi sibalwa nezinye izikole ezidinga ngokushesha ukuthi zigadwe ngoba siyahlaselwa,” kusho uNkk Chili. FUNDA: Babhale begadiwe abesikole esishisiwe Uthe zimbalwa izikole eMayville ngakho kudingeka sivikelwe. “Kumele sivikelwe ngoba senza kahle kakhulu. Uma kushiswa lesi sikole asikho esinye esikhona izikole ziyashoda kule ndawo yingakho kumele sivikelwe ngakho konke,” kusho uNkk Chili. Uthe abafundi abangakaqedi ukubhala abakwaGrade 10 no-11. “Bampintshana kwamanye amakilasi ukuze babhale ngenxa yalesi simo. Sizoqhubeka sisebenzisane namaphoyisa kulesi simo ngoba sisenkingeni.” Amaphoyisa aphenya icala lokucekela phansi impahla.