UMENGAMELI Cyril Ramaphosa uphinde wakuqinisekisa futhi wakugcizelela ukuthi uzovela ngaphambi kweKhomishini kaJaji Raymond Zondo ephenya ngezinsolo zokulawulwa kombuso yidlanzana kuleli. IKhomishini kuyimanje iphenya ngezinsolo eziyamanisa owayengumengameli wezwe uMnuz Jacob Zuma nomndeni wakwaGupta ngokulawulwa kombuso. “Ngizokwethula ubufakazi kule Khomishini ngengikwaziyo nengingakwazi,” kusho uRamaphosa ngoLwesine eGoli. Ubekhuluma nabacosheli bezindaba iForeign Correspondents’ Association of Southern Africa. NgokukaRamaphosa iKhomishini kaZondo isawenza kahle umsebenzi wayo. “Ngicabanga ukuthi abantu kumele balindele lukhulu. Kunabantu abazoya ejele. “Okumele bakulindele yiqiniso nje kuphela ukuthi kwenzekani,” kugcizelela uRamaphosa. Uthe basebaningi abantu abasazokwethula ubufakazi kule Khomishini ngokwenzeka. Ngokwenzenjalo, uthe lokhu kuzocacisa kangcono ukuthi ngempela kwenzekani. Uthe akuyena kuphela ezobe ecacisa ngokwenzeka njengoba bebaningi abamangala ngokwenzeka. “Besingakwazi sibaningi okwenzeka,” usho njalo.