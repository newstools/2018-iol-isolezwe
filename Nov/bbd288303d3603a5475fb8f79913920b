Le mali izosiza nasezikoleni zaseWestern Cape kanti kule mali uR150 million uzosiza ezikoleni ezingaphezulu kuka-87 zakulesi sifundazwe bese uR25.8 million usize ezikoleni ezingu-22 zaseWestern Cape. Lokhu kulandela ukuphasiswa komthetho iDivision of Revenue Amendment Bill, ezokwenza ukuthi iminyango kahulumei isheshise ekulungiseni ingqalasizinda esuke icekelwe phansi yizikhukhula, imililo kanjalo nezimvula. USotswebhu we-ANC ePhalamende uMnuz Jackson Mthembu, uthe lo mthetho uzosiza nokuthi uthuthukise izimo zasezibhedlela zomphakathi. Uthe indaba yokuthuthukisa ingqalasizinda izosiza kakhulu izingane ezihluphekayo. “Uhulumeni we-ANC uzimisele ukuthuthukisa izimpilo zabantu. Siyayamukela imali engu-R199 million ehlinzekwe iKZN ukuze ilungise izibhedlela ezingu-14 ezakhahlanyezwa yizimvula,” kusho uMthembu. Kuzokhumbuleka ukuthi uMnyango wezeMfundo ubhekana nezinkinga zokungabi namali uma kumele kulungiswe ingqalasizinda ngemuva kwezimvula. Lokhu kwenziwa ngukuthi ingxenye eningi yesabelo sezimali iya emaholweni abasebenzi bese esele kuba eyezinsiza naleyo eyiswa ezikoleni. UMthembu uthe kulo mthetho kuzoba nemali ehlinzekwe umnyango wezokuhlaliswa komphakathi ukuze kulungiswe izindlu ezakhahlanyezwa yisichotho. Kubekwe eceleni uR100 million ozosiza imizi engu-3280 yakulesi sifundazwe ezakhahlanyezwa yizimvula, ezintathu zaseKnysna, eWestern Cape ezasha ngesikhathi umlilo usha ubuhanguhangu. Uthe isabelo sikangqongqoshe wezimali uMnuz Tito Mboweni sizobhekana nezidingo zomphakathi. UMthembu uthe bayakwamukela nokuphasiswa komthethosivivinywa ozosheshisa ukubhaliswa kwamatayitela. “Selokhu kwatholakala intando yeningi siyakhula isibalo nesidingo sokuthi amatayitela abhaliswe kusetshenzise amakhompyutha. Umthethosivivinywa i-Electronic Deeds Registration System Bill uzokwenza lokhu kube lula.” Uthe sekuzoshesha ngeke abantu besalinda isikhathi eside ngaphambi kokuba amatayitela abhaliswe. “Abantu sebezokwazi ukuba abanikazi bomhlaba bangalindi isikhathi eside. Sikushayela ihlombe lokhu ngoba bebelinda isikhathi eside ngaphambi kokuba abanikazi bomhlaba.”