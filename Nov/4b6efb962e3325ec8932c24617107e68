USHAYWE ngoswazi oluncane usaziwayo uBonang Matheba ecaleni abebhekene nalo lokungakhokhi intela. Inkantolo yamacala emali eGoli ihlawulise uBonang uR30 000 ngoLwesibili ngokuhluleka ukukho intela ngesikhathi. Lokhu kwenzeke ngemuva kokuthi elivumile icala abethweswe lona lokungakhokhi intela eqondene naye uqobo kusukela ngo-2008 kuya ku-2017 neyebhizinisi lakhe iBonang Matheba Entertainment (Pty) Ltd kusukela ngo-2014 kuya ku-2017. Kulo R30 000 uR22 000 ubumaqondana noBonang kuthi uR8 000 kube ngowebhizinisi lakhe. Umshushisi obebambe leli cala wazise ijaji ukuthi uBonang uyikhokhile imali eyinhlawulo. Umshushisi uphinde wenza isincomo sokuthi inkantolo ilisonge udaba. Imenenja kaBonang, uDavin Phillips uthe uBonang ujabule ngesinqumo esithathiwe. Uthe njengoba selusombululiwe lolu daba usozogxila ezinhlelweni zakhe. 