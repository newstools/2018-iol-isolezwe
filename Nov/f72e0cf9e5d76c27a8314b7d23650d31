Uthe u-Andile ubekhokhelwa ngomsebenzi awenzela iBosasa. NgoLwesihlanu uRamaphosa ukhiphe isitatimende esiqinisekisa ukuthi isikhulu esiphezulu sakwaBosasa, uMnuz Gavin Watson safaka uR 500 000 kwiTrust Account ka-Andile ngoba kunomsebenzi ayewenzele inkampani. Lokhu kuyashayisana nokushiwo uRamaphosa ngesikhathi ephendula incwadi ebithunyelwe uSomlomo wephalamende uNkk Baleka Mbete. Encwadini uthe imali eyafakwa kwiTrust Account ka-Andile, yayingumnikelo wokuthi amkhankasele isikhundla sokuba ngumengameli we-ANC, futhi yayiqoqwe yindodana yakhe yena engazi. Indaba yale mali eyakhokhelwa u-Andile ikhulunywe ephalamende ngeledlule, ngesikhathi umholi weDA uMnuz Mmusi Maimane ephonsa umbuzo kuRamaphosa ngayo. I-EFF ithe kumele uMengameli Ramaphosa avume ukuthi uqambe amanga ephalamende ngoR500 000. UMengameli we-EFF, uMnuz Julius Malema, uthe uRamaphosa uyazi naye ukuthi kwenzekani kumuntu oqamba amanga ephalamende.