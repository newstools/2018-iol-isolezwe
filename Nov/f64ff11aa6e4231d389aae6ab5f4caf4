Ezinye izinto eziqukethwe yilo mthetho ngukwandiswa kwezinyanga ezizoholwa yilabo abasanda kulahlekelwa ngumsebenzi abathola imali esikhwameni i-Unemployment Insurance Fund (UIF). Phambilini abahola i-UIF bebehola izinyanga eziyisishiyagalombili kodwa ngemuva kokusayinwa kwalo mthetho ngeledlule sebezohola izinyanga ezingu-12. UNksz Cheryllyn Dudley, ilungu le-ACDP ePhalamende elaphakamisa ukuthi kubuyekezwe lo mthetho, uthe ujabule futhi uyakwamukela ukusayinwa kwalo mthetho ngoba obaba bazokwazi ukuthola isikhathi sokuhlala nezingane zabo. Uthe sebezokwazi ukuthola imali esikhwameni se-UIF ngokuthatha le livu njengoba kukhona izinkampani ebezingabavumeli abesilisa ukuthi bahlabe ikhefu. “Izitifiketi zezingane eziningi zakuleli azinawo amagama oyise. Nginethemba lokuthi ukusayinwa kwalo mthetho kuzokwenza ukuthi obaba bafake amagama abo ezitifiketini zezingane,” kusho uNksz Dudley. Uthe uyakwamukela nokuthi zizokwanda izinyanga ezizoholwa abasuke bephelelwe ngumsebenzi. “Inkulu imali abasebenzi abazoyithola nge-UIF. Abasebenzi bazovikeleka ngokuthi bathole imali kulesi sikhwama ikakhulu ngalesi sikhathi somnotho esingesihle,” kusho uNksz Dudley. Uthe lo mthetho uzoqala ukusebenza ngomhla ka-1 Januwari 2019. “Nobaba abasuke bethatha izingane bezohlala nazo ngokusemthethweni bazokwazi ukuthola le livu. Abazali abasuke bethathe izingane bezohlala nazo ngokusemthethweni njengezabo nabo bayakwazi ukuthola ilivu njengoba omunye wabo engathola eyezinyanga ezimbili,” kusho uNksz Dudley. ISonke Gender Justice ikwamukele ukusayinwa kwalo mthetho yathi izingane ziyaludinga uthando lwabazali bobabili. Le nhlangano ithe omama abasanda kubeletha mancane amathuba okuthi benze wonke umsebenzi wokunakekela izingane njengoba labo abasuke bebelethe ngomthungo basuke bedinga izinsuku ezingu-10 ukuthi babuyele esimeni sokukwazi ukuphakamisa ingane nokuyigona kahle.