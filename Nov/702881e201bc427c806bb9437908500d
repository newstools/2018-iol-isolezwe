Okhulumela amaphoyisa kuzwelonke, uColonel Brenda Muridili, uthe laba abasolwa ngokukhiqiza izidakamizwa bazovela enkantolo namuhla. UMangena ungene ehlazweni ngemuva kokuvela kwezindaba zokuthi nguyena umnikazi womuzi oseplazini okutholwe kuwo imishini yokukhiqiza izidakamizwa i-mandrax. Kuvela ukuthi ngesikhathi kugaselwa kulo muzi uMangena ubengekho kodwa ufike esezithela phezu kwamaphoyisa egcwele igceke ephenya kanti ngokuhamba kwesikhathi kubonakale esengena emotweni yamaphoyisa ahamba naye kanye nabanye abathathu. Amagama abanye abasolwa awakaziwa njengoba bengakaveli enkantolo. Obambe kwesobukhomishana wamaphoyisa kuleli uLt Stefan Schutte uncome amaphoyisa ngokubopha abasolwa wathi ukuboshwa kwabasolwa nokutholwa kwale ndawo kuzokwehlisa izinga lokusabalala kwezidakamizwa kuleli. Amaphoyisa kuthiwa agasela nje kulo muzi abesenamasonto amathathu ewubhekile, egade okwenzeka kuwo.