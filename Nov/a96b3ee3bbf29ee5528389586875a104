USteenhuisen ubetinyelwa ngabantu ezinkundleni zokuxhumana abanye bemhleka ukuthi wayegxeka umbiko waseNkandla, ethi indlela obhaleke kabi ngayo ngathi ubuwenziwa wumfundi kamatric. Wayengasali kwabagxeka owayebhekelele ukusebenza kweSABC, uMnuz Hlaudi Motsoeneng, ngokuthi akafundile yingakho ehluleka wukuphatha inhlangano yokusakaza. Akusiye yedwa uSteenhuisen umholi onesikhundla esibalulekile. I-SABC isike yaphathwa nguMnuz Hlaudi Motsoeneng ongenawo umatric kodwa owayezishaya isifuba ngokwazi umsebenzi ngoba wafika esemncane. Kumanje uMotsoeneng uthe bebengeke badilizwe abasebenzi ukube bekusaphethe yena eSABC ngoba uyawazi umsebenzi. OwayenguSihlalo weBhodi yeSABC, uNkk Ellen Khuzwayo, waphoqeleka ukuthi asule esikhundleni emuva kokuthi inyuvesi ayethi ufunde kuyo yaveza ukuthi akazange athole iziqu kodwa wagcina ngokubhalisa kuphela. Bekukhona nelungu le-ANC elaliwuNgqongqoshe wezobuCiko namaSiko futhi lithathwa njengencithabuchopho, uMnuz Pallo Jordan. UJordan wasula ePhalamende emuva kokuvela kwemibiko yokuthi akanazo iziqu zobudokotela. Izolo uSolwazi Belinda Bozzoli okhulumela iDA kwezemfundo ePhalamende uthe yize eneziqu zeSociology kodwa ubukela kuSteenhuisen ngoba ungumholi osebenza ngokuzikhandla futhi owuhloniphayo umthetho. Isolezwe libe selenza ucwaningo lathola ukuthi nosotswebhu we-ANC, uMnuz Jackson Mthembu, naye unomatric ngoba waxoshwa eNyuvesi yaseFort Hare ngenxa yokuba yisishoshovu somzabalazo. Osotshwebhu bamaqembu amakhulu abaneziqu zemfundo ePhakeme ngowe-IFP, uMnuz Narend Singh, oneziqu zeBachelor of Commerce azithola eNyuvesi yaseDurban Westville esibizwa ngeNyuvesi yaKwaZulu-Natal noMnuz Floyd Shivambu oneziqu zeMasters in Political Studies and International Relations okwavela ukuthi isicelo sakhe sokwenza iziqu zobudokotela samukelwe kwenye inyuvesi. Kuke kwaba nenkulumompikiswano ngeziqu zikaMnuz Mark Kingon owukhomishana wakwaSARS osabambile, abanye bethi unomatric kuphela kodwa unesikhundla esiphezulu.UKingon usesebenze kwaSARS iminyaka ewu-34. Yize afika enomatric kodwa usenazo iziqu zemfundo ephakeme azenza iminyaka ewu-11. Kumanje uneziqu zeBachelor of Administration azithola e-Unisa.