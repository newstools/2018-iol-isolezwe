Inkosi uNathi Maphumulo ivulele icala uNksz Thembisile Virginia Maphumulo okuthiwa uyaqhubeka nokuzibiza ngenkosi ekubeni icala lombango lichithwe yiNkantolo eNkulu eThekwini ngesonto eledlule. UMaphumulo uthe usekhathele udadewabo ongawuhloniphi umthetho. Uthe leli cala labo ebeselidonse iminyaka emine, liphelile ngoMsombuluko odlule njengoba womabili amacala abefakwe udadewabo echithiwe. Kulawa macala kubalwa elokubuyekezwa kokubekwa kukaMaphumulo nelokumvimbela ukuthi aqhubeke nobukhosi. Inkantolo inqume ukuthi izindleko zecala zikhokhwe uNksz Maphumulo. “Yonke le nto iyangibambezela nami emsebenzini wesizwe. Sekuphele iminyaka engu-63 isizwe sakwaMaphumulo silokhu siphethwe amabamba-bukhosi, yingakho ngijabulile uma icala lifika emaphethelweni. Okwamanje ebesengikubhekile ukuthi ngiyobikela ngokusemthethweni iSilo ukuze kuqale nezinhlelo zokugcotshwa kwami,” kuchaza uMaphumulo. Uthe uvule icala ngoba udadewabo uyaqhubeka nokwenza yonke imisebenzi njengenkosi, okubalwa nokubeka abantu abasikele umhlaba. Kuthintwa udadewabo, uthe ubengazi lutho ngokuvulelwa icala. Uvumile ukuthi uyaqhubeka nokwenza imisebenzi yesizwe ngoba ummeli wakhe omyalele kanjalo. Uveze nokuthi ngeke azikhokhe izindleko zenkantolo. “Icala aliphelile ngoba sesiwalungisile amaphepha okulidlulisa. Akukho okuzongivimba ukuthi ngiqhubeke nemisebenzi yesizwe ngoba icala liyaqhubeka,” kusho yena. UNksz Maphumulo oke waba yibamba lobukhosi, uthe usamile ekutheni nguye onelungelo lobukhosi bakwaMaphumulo. Okhulumela amaphoyisa KwaZulu-Natal uCaptain Nqobile Gwala ukuqinisekisile ukuvulwa kwecala athe liphenywa amaphoyisa aKwaMakhutha. Uthe icala elivuliwe lingaphansi komthetho wobuholi bendabuko nokubusa kwamakhosi futhi uphenyo luyaqhubeka. Okhulumela uMnyango wezokuBusa nokuBambisana noBuholi boMdabu KwaZulu-Natal uMnuz Lennox Mabaso, uthe akukho okuningi abazokusho ngalolu daba. “Sizwile kancane ngokwenzeke enkantolo kodwa silinde ukwethulelwa kahle umbiko ogcwele. Kusamele uma sesibikelwe sikhulume nazo zonke izinhlaka ezithintekayo. Singumnyango sizimisele ukuqinisekisa ukuthi siyakugqugquzela ukuthula nobumbano ebuholini bendabuko.”