Ngokuka Nkk Carolus, uGigaba wayesola le bhodi ngokungawenzi umsebenzi walo ngendlela efanele. Usho kanje kade ethula ubufakazi ngaphambi kweKhomishini kaJaji Raymond Zondo ephenya ngokulawulwa koMbuso yidlanzana kuleli. Uthe uGigaba wayehlale ekhuluma kabi ngale bhodi nasemphakathini. Ngokwenzenjalo, uthe uGigaba wenza kwaba lukhuni ukuxhumana phakathi kwabo. Waba ngusihlalo wale bhodi phakathi kuka- 2009 kuya ku-2012. Uthe uGigaba wayekwenza lokhu esidlangalaleni futhi nangesikhathi ethula inkulumo yakhe kwi Cape Town Press Club. “Wayethi iSAA yayingenawo umbono. Lokho kwakungelona iqiniso,” kusho uNkk Carolus. Uthe ukwenza kukaGigaba kwakwenza bazizwe bebukeleka phansi noma bedeleleka. “Wayesigxeka ngokuthi asilithandi izwe lethu, nangokuthi asinazwelo,” echaza. UNkk Carolus namanye amalungu ale bhodi, bagcina besulile kulona ngo-2012, bebeka izizathu zokungaxhumani kahle noGigaba. 