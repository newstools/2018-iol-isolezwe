UNkk Gumede usho lokhu ethula inkulumo yakhe efundwe nguSihlalo wekomiti elibhekelele ukusebenza kwezimali zomkhandlu, uMnuz Thabani Luthuli ngesikhathi kunesithangami sokuqwashisa ngenkohlakalo e-Exibhition Centre eThekwini izolo uNkk Gumede uthe abantu bavele benze izinsolo ezingabambeki ngenhloso yokungcolisa amagama amahle abantu. “Le nto seyijwayelekile lapha eNingizimu Afrika, uthola abezindaba besetshenziswa ukungcolisa amagama osopolitiki nawabanye abantu, siyaqonda futhi ukuthi kunento ekhona ehlose ukudweba isithombe esenza kubukeke sengathi aboHlanga nosondonzima bosopolitiki bakhohlakele.” Uthe kungalezi zithathu bephoqeleka ukuthi baye ezinkantolo noma kulabo ababhekelele ukusebenza kwabezindaba ukuze bageze amagama abo. “Ngebhadi ukuxolisa okwenziwayo akuphumi emakhasini okuqala, kungalesi sizathu futhi njengoba samukela neKhomishana kaZondo ephenya ngokugwamandwa kwamandla ombuso,” kusho uNkk Gumede. Uthe impi yabo yenkohlakalo icacile futhi ayihlosile ukugquza abantu abathile. “Impi yethu nenkohlakalo imayelana nokwenza isiqiniseko sokuthi umkhandlu usebenza kahle nokuvikela izinsiza,” kusho uNkk Gumede. Unxuse izakhamuzi ukuba ziphumele obala zibike ngezigameko zenkohlakalo. “Siyaqonda ukuthi ukukhwabanisa nenkohlakalo kuphazamisa ukusebenza nombono kamasipala. Umphakathi awubike ngenkohlakalo. Sinethimba elikhuthele eliphenya ngezinsolo zenkohlakalo nokukhwabanisa emkhandlwini, iCity Integrity and Investigations Unit (CIIU),” kusho uNkk Gumede. Inhloko yeCIIU eThekwini uMnuz Mbuso Ngcobo ithe, uphiko lwabo luthola izikhalo eziningi mayelana nezinsolo zenkohlakalo. “Maningi amacala esiwaphenyawo, abanye babantu ebesibaphenya abasekho emkhandlwini basula abanye baxoshwa.” Uthe ziningi nezikhulu esezisulile ngemuva kokuthinteka kwizinsolo zenkohlakalo. “Siyawunxusa umphakathi ukuba ungavumi ukugwazela imisebenzi namathenda ngoba lokho akukho emthethweni,” kusho uNgcobo. Kulesi sithangami ebesihlelwe umkhandlu, bekukhona nezikhulumi ezahlukne ezisebenza ezinhlakeni ezilwa nenkohlakalo.