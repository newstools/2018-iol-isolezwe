Lawa ngamazwi okubhonga emswanini ashiwo ngumqeqeshi weMbombela United uMilton Dlamini abahambe noSikhakhane ibanga elide kwezokuqeqesha unobhutshuzwayo. “Mina inhliziyo yami ibuhlungu. Sisuka kude kakhulu noSikhakhane. Saba ngabokuqala iZululand yonke ukwenza izifundo zokuqeqesha zeSafa. Saba ngabokuqala basoThungulu ukwenza lezi zifundo,” kusho uDlamini, obe yiphini likaRodger de Sa kwiPlatinum Stars ngesizini edlule. USikhakhane (42) ushone ngoMgqibelo odlule ngemuva kokugula isikhathi eside ephuma engena esibhedlela. Ukushona kukaSikhakhane kushiye bonke abaqeqeshi baseZululand nenselelo yokuthatha ibhola lapho ebeselenyusele khona lomqeqeshi balibeke kwelinye izinga. Ugcine ukuhlala ebhentshini leRoyal Eagles edlala kwiNational First Division (NFD). “Siqale ndawonye ezokungenisa iSafa Introductry, salandelisa nge-level 1 kanjalo ne-level 2. Asigcinanga lapho ngoba besihamba ndawonye ukuyokwenza izifundo zeYouth Coaching egoli. Besishintsha izimoto, ngesinye isikhathi sihambe ngeyami kwesinye sihambe ngeyakhe. Ngisho nasekuqeqesheni besihamba ndawonye. Uthungulu besishintshana ngalo, uma kuhambe mina kulo nyaka ngozayo kuhambe yena." Uveze ukuthi baningi abadlali abadlule ezandleni zikaSikhakhane ngaphambi kokuduma emamqenjini adlala kwi-Absa Premiership gue. “Sikhiqize abadlali abaningi abavela ikakhulu Empangeni abazakhele igama kwiPSL. Ngingabala abantu abanjengoJomo Gumede, Sibusiso Msomi, Blessing Makhathini, Felix Baddenhorst esamthola eSwazini. Nkosinathi Mthiyane nabanye baningi.” Ngaphezu kwalokhu uSikhakhane ubesezakhele igama ngamava okukhuphulela kwiPremiership amaqembu adlala kwiNFD. Uqale ngeChippa United eyibeka entendeni yebhola laseMzansi isengeyaseKapa. Ngo-2017 ulandelise ngeThanda Royal Zulu nayo ayikhuphulele kwiPremiership ngaphambi kokuthi ithengwe AmaZulu FC. “Imfihlo yakhe bekuwukuzinikela nokuthanda umdlalo. Ibhola lifuna lokho; ukulithanda nokuzinikela ekulisebenzeleni. USikhakhane ubezinikele ekusebenzeleni ibhola. Ubezinikele kangangoba ubengenqeni ukuthatha abadlali abahlalise kwakhe uma benezinkinga ngezindawo zokuhlala,” kusho uDlamini, oke wayibamba nakwiBaroka FC. UDlamini uthi akaze balahlane noRoger ngisho umsebenzi usubahlalise ezindaweni ezahlukene. “Besizwana naye. Eqinisweni kwakhona ukuqashwa kwami kwiPSL kungenxa yakhe. Nguye obetshela abantu bamaqembu uma ebabona benenkinga yomqeqeshi athi, ‘Nangu uMliton anganisiza’. Akazange angikhohlwe ngoba nakhu yena ungene kuqala ekuqeqesheni kwiPSL kunami.” Lo mqeqeshi uphethe ngokuphonsela inselelo abaqeqeshi abeza ngemuva kukaSikhakhane ukuba bangalivumeli ibhola laseZululand lihambe naye. “Abantu abanjengoNunuza (Nkosenhle Ngema), Siphiwe Qwabe nabanye abaningi, yibo abaqeqeshi okumele bacele amandla kuMdali abasize, abanike isibindi bathathe lapho eshiye khona (uSikhakhane) baye phambili. Lingafi ibhola laseZululand bekhona.” Uzobekwa endlini yakhe yokugcina emathuneni asekhaya eTholeni, eWasbank, esigodini saseStanford, ngaseMnambithi, namuhla ngemuva kwenkonzo ezokuba sekhaya ngo 9 ekuseni.