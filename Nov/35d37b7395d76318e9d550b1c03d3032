UMboweni ukhale ngokuthi le nkampani kahulumeni ayenzi nzuzo kanti akanalo ithemba lokuthi zizolungiseka izinkinga ebhekene nazo. “Ayenzi nzuzo kunalokho iyona elahlekelwa imali, angiboni siyilungisa le nkinga, ngokubona kwami kumele ivalwe,”  kusho uMboweni ekhuluma kwingqungquthela yabatshali zimali eNew York, e-United States. UMboweni nokho ukucacisile ukuthi akuyena othatha izinqumo ngeSAA. Ngenyanga edlule uMboweni uthe uyakungabaza ukuthi uhulumeni uzokwazi ukuthola inkampani ezotshala imali kwiSAA ngenxa yezinkinga enazo zezimali. Uthe isazoqhubeka ilekelelwe uhulumeni ukukhokhela izikweletu ekuzo njengoba ihluleka ukuzikhokhela. Izolo uMboweni uthe uhulumeni usacubungula indlela ozoguqula ngayo izinkampani ezingaphansi kwawo ukuze kulungiseke izinkinga zezimali. Enye yalezi zinkampani, iSABC, seyimemezele ukuthi izonciphisa isibalo sabasebenzi.