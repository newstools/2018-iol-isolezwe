Izolo uGordhan ubethula ubufakazi kwikhomishini ephenya ngokulawulwa koMbuso yidlanzana eseParktown eGoli. Uthe kusukela ngo-2009 abantu base beqalile ukwenza inkohlakalo uma bethenga impahla. “Abantu bese bekhohlakele kusukela ngo-2009 benyusa intengo yamanzi. Ubuthola ukuthi ibhodlela libiza uR6 kodwa uma lithengwa wuhulumeni libize uR40 ibhodlela lamanzi. Kube kubi ngo-2015 ngesikhathi sekuthengwa izinsimbi zamabhanoyi. Kwathathwa isinqumo sokuthi uhulumeni ngeke esathenga kwabakhiqiza impahla kodwa kuzosetshenziswa inkampani yase-East Rand eyayingakaze ikhiqize izinsimbi zamabhanoyi. Lokhu kwaholela ekutheni izinsimbi zisuke kuR16 million ziye kuR40 million,” kusho uGordhan. Uveze ukuthi kwashuba ngo-2014 emuva kokuthi kushintshwe iKhabhinethi ngo-2010. “Kwangena abantu abasha emabhodini ezinkampani zikahulumeni. Baningi ababekhohlakele kodwa yonke into ivele obala ngesikhathi kuputshuka ama-emails athinta inkohlakalo yomndeni wakwaGupta. Kuyinto ejwayelekile ukuthi kwahulumeni impahla ayithengwa kumuntu oyenzayo kodwa kuyiwa kwabanye abazofaka inzuzo yabo,” kusho uGordhan. Ukhale ngokuthi leyo nzuzo akwaziwa ukuthi iyaphi futhi akekho obuzayo uma kucaca ukuthi impahla ithengwe ngemali ebizayo. Mayelana nokuqokwa kukakhomishana wakwaSARS, uGordhan uthe bawu-120 abantu ababefake izicelo zomsebenzi kodwa umengameli wathatha isinqumo sokuthi wuyena ozoqoka umuntu ofanele kulesi sikhundla, wagcina ngokuqoka uMnuz Tom Moyane. Khonamanjalo iPhini lomholi we-EFF uMnuz Floyd Shivambu lithi kufanele ehle esikhundleni sokuba wuNgqongqoshe wamaBhizinisi kaHulumeni, uGordhan ngoba wuyena owavumela ukuthi uMbuso ulawulwe yidlanzana elifuna ukufeza izinhloso zalo. UShivambu ubekhuluma namalungu eqembu lakhe eParktown izolo ngesikhathi uGordhan ethula ubufakazi kwiKhomishini kaZondo. “UGordhan wayesebenzisana noSihlalo weBhodi lakwa-Eskom uMnuz Jabu Mabuza ukuze bawise i-Eskom. Sizowanekela izwe amahlazo kaGordhan njengoba senza kulowo owayengumengameli uMnuz Jacob Zuma. Sizobhikisha zonke izinsuku uma uGordhan ezothula ubufakazi,” kusho uShivambu. IPhini likaMengameli weBLF, uNksz Zanele Lwana lithe uGordhan uyisichuse songxiwankulu, ikakhulukazi oMnuz Johan Rupert okuyibona abamfake kulesi sikhundla. “UGordhan uqokwe emuva kokukhulunyelwa wosomabhizinisi abamhlophe. Uzohlale ebavikela ebe ecindezela abantu abamnyama. Kufanele ehle esikhundleni ngoba kwayena usetshenziswa wosomabhizinisi abamhlophe abafuna ukufeza izinhloso zabo kuhulumeni nasezinkampanini zikahulumeni,” kusho uNksz Lwana. 