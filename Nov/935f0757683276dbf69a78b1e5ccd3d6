Isiteleka seNumsa siqale ngo-Okthoba 15 futhi sisaqhubeka namanje asikatholakali isixazululo sabasebenzi abafuna ukunyuselwa amaholo ngo-15% nokuthi abasebenzi abasezingeni eliphansi okuwuGrade H bahole uR40 ngehora esikhundleni sikaR20 ngehora. Bafuna ukubuyiselwa imihlomulo yokuphumula nebhonasi itholakale minyaka yonke. UMnuz Johan Pieterse oyisikhulu sePlastic Convertors Association of South Africa uthe bakhathazekile ngokuthula kwabezindaba ngodlame oluqhutshwa ngamalungu eNumsa atelekile. “Abasebenzi banelungelo lokuteleka kodwa abanalo ilungelo lokucekela phansi impahla nokuhlasela ozakwabo abangatelekile. Kuyasikhathaza ukuthi abezindaba ababiki ngalolu dlame kodwa bebe bebikile ngemashi yeNumsa ngesikhathi kuqala isiteleka. Siyalugxeka udlame lwamalungu eNumsa ngoba abanye abasebenzi bafuna ukondla imindeni yabo futhi akufanele bahlaselwe abatelekile,” kusho uPieterse. Esitatimendeni esithunyelwe kwabezindaba uPieterse uthembise iNumsa nobuholi bayo ukuthi bazoziphenya izigameko zodlame baqinisekise ukuthi abathintekayo bayaboshwa.UNkk Phakamile Hlubi-Majola okhulumela iNumsa uthe bayakuchitha ukuthi amalungu eNumsa ahlasela abantu noma acekela phansi impahla emafemini kacwazi. “Abaqashi bavele basukele amalungu eNumsa bathi anodlame ekubeni kunezinyunyana ezimbili ezitelekile okuyiNumsa neMewusa futhi kukhona nabasebenzi abangewona amalungu ezinyunyana abatelekile. Amalungu ethu ayawuhlonipha umthetho futhi ngisho eqhinqa ngaphandle kwamafemu anokuthula. Kudala sizama ukuxoxisana nabaqashi bemboni kacwazi ukuze kutholakale isixazululo kodwa ababuyeli kuthina,” kusho uNkk Hlubi-Majola.