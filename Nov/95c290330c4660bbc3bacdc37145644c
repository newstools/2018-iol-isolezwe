UMnuz Thami “Kobela” Xulu (33) waseLamontville, kusolwa ukuthi ubulawelwe ukugibelisa indoda okusolwa ukuthi ibifunwa yizinkabi ezibabulele. UXulu, obeseneminyaka emibili esebenza kwa-Uber, kuthiwa ubulawe ngentululwane yezinhlamvu washonela esibhedlela entathakusa yangoLwesibili. Umgibeli, okuthiwa owaseClermont, ushonele endaweni yobugebengu. Unina kaXulu, uNkk Mantombi Ntini, uthe indodana yakhe ibinamasonto amabili iqale ukusebenzela ngasemzileni waseMusgrave. “Ubejwayele ukuhamba ekuseni abuye ngo-10 ebusuku eseqede ukusebenza. NgoMsombuluko sathola ucingo kuthiwa asiyombheka esibhedlela e-Addington. Isimo besivele singathembisi ngesikhathi simfica esibhedlela. Udokotela wasibizela eceleni wathi bazocisha umshini babone ukuthi uzokwazi yini ukuziphefumulela,” kuchaza uNkk Ntini. Uthe balandelwa ucingo entathakusa ngezikhathi zabo 3 ekuseni betshelwa ukuthi indodana yakhe isishonile. “Sibuye sabizwa e-Addington izolo (ngoLwesithathu) nasemakhazeni siyobhalisa esinye isitatimende. Sithole isikhwama sakhe semali ebesinoR850, amaselula bawathatha ngoba kusaphenywa. Ngiyabona ukuthi ingane yami ifele lo muntu ebimgibelisile obekufunwa yena.” kusho uNkk Ntini. Uthe umndeni womgibeli babonane nawo beyobhalisa isitatimende kodwa abakhulumanga okuningi. Umngani kaXulu, uMnuz Sibongiseni Biyela, uthe ufe olwembiza. Uthe ubegcine ukukhuluma naye ngezithuba zabo-8 ebusuku ngoMsombuluko kuWhatsApp behlela ukuya ejimini ngakusasa. Umufi kuthiwa bekunguye yedwa umfana kubo futhi enguthunjana. Okhulumela amaphoyisa esifundazweni, uLieutenant-Colonel Thulani Zwane, uthe kudutshulwe amadoda amabili ngabantu abangaziwa ngoMsombuluko. Uthe oneminyaka ewu-30 ushonele endaweni yobugebengu omunye washonela esibhedlela. “Kuvulwe amacala okubulala aphenywa esiteshini samaphoyisa eBerea. Asaziwa isizathu sokubulawa kwabo. Akukaboshwa muntu.”