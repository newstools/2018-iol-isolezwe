SEKUQUBUKE umbango ngesidumbu sikaJabulani “HHP” Tsambo njengoba unkosikazi wakhe uLerato Roberta Sengadi esefake amaphepha enkantolo okuthi ufuna isidumbu sakhe athi akasazi sikuphi futhi ufuna ukuzingcwabela yena uHHP. Ufuna nokuthi kuhlehle umngcwabo obuhlelelwe ukuthi ube ngoMgqibelo eMahikeng eNorth West. Ngokwamaphepha asenkantolo lolu daba luzodingidwa kusasa eNkantolo eNkulu eGoli. Kulawa maphepha kuvela ukuthi laba bashada umshado wesintu ngoFebhuwari 28, 2016 kanti ngokomthetho uLerato ungunkosikazi kaHHP. Kuvela lolu daba nje umndeni kaHHP usanda kushicilela isitatimende ucacisa ukuthi uLerato noHHP abakaze bashade. FUNDA: 'U-HHP akaze ashadelwe' - umndeni “Ngifisa ukucacisa ukuthi uNksz Sengadi akasiye umfelokazi futhi akakaze ashade noJabulani," kusho okhulumela umndeni uMnuz Nkululeko Ncana. Uthe uLerato wayeyingoduso kaHHP. Waqhuba waveza nokuthi uLerato waphuma emzini kaHHP ngonyaka odlule waqhubeka nempilo yakhe. Ngaleso sikhathi uLerato nonina bacelwa ukuthi bayeke ukukhuluma amanga angachazwanga ukuthi amayelana nani. “Njengamanje umndeni wakwaTsambo unegunya lokwenza noma yini uma ngabe uLerato eqhubeka nokuqamba amanga.” UNcana ukuqinisekisile ukuthi uLerato nonina baye emzini kaHHP eRandpark Ridge eGoli, ngosuku ashona ngalo. Uthe bafika bafuna imininingwane okubalwa kuyona amakhadi asebhange, isikhwama semali, ucingo namaphepha omshuwalense kukaHHP. UNcana uqhube wathi laba bahambile babuye babuya ngoMgqibelo kanti bazozithela phezu kukayise kaHHP no-anti bakhe. Ngesikhathi ekhuluma kwinkonzo yesikhumbuzo ngoLwesibili uLerato ukukhahlele ngazo zombili ukuthi bebengashadile noHHP.