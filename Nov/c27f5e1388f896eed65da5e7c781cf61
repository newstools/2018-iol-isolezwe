USINDE ngokulambisa owesifazane waseCape Flats, eCape Town, egwazwa amahlandla awu-33 wumyeni wakhe. UNkk Stacey Petereson (27) ugwazwe umyeni wakhe uMnuz Jamiel Petersen (29) oboshwe ngasekuqaleni kwale nyanga wavela enkantolo yemantshi eWynberg lapho afike ahoxisa khona isicelo sakhe sebheyili. UPeterson, okuvele ukuthi wayesebenzisa imimese emithathu ubhekene necala lokuzama ukubulala kanti uvalelwe ejele elibalwa nashube kunawo wonke emhlabeni iPollsmoor Prison. Icala lakhe lihlehliselwe uJanuwari 18. Lezi zithandani ziqale ukuba ndawonye kusukela uStacey aneminyaka ewu-15 kanti bashade eminyakeni emibili edlule. Eminyakeni engu-8 edlule bathola ingane yabo yokuqala. “Sekuneminyaka aqala ukungihlukumeza kodwa ngenxa yokuthi ngangiyintandane ngingenamndeni ngahlala, ngifuna ukuthi ingane yami ibe nomndeni,” kusho uStacey engxoxweni nephephandaba elinguzakwabo weSolewe iDaily Voice. “Ubenokungishaya angikhahlele, kwaze kwadingeka ukuthi sisuke e-Elsies River ngoba omakhelwane bambika kosonhlalakahle,” usho kanje. Ngonyaka odlule uStacey wakhulelwa amawele, wangeniswa esibhedlela kwadingeka ukuthi atete esazithwele izinyanga ezinhlanu nje kuphela ngenxa yezinkinga.  Uthe ngaleso sikhathi wayenokhwantalala kanti wayephinde amshaye khona ekhulelwe. Ezinyangeni ezintathu ezidlule uthe bathuthela kubo kwaninalume wakhe eSteenberg, nakhona uJamiel wayesamshaya. Uthe ngoNovemba 3 babe nengxabano bamkhiyela ngaphandle kodwa weqa uthango wamhlasela. “Ngangiphethe ingane esandleni ngesikhathi engihlasela ngommese. Ngaphenduka ukuze ngivikele ingane kodwa wangigwaza emhlane ummese waphuka phakathi kimi,” kuchaza uStacey.  Uthe wakwazi ukubalekela kwindlu engaphandle kodwa wamlandela wafika neminye imimese emibili waqhubeka wamgwaza ekhanda. UJamiel wabaleka ngesikhathi uStacey esaphuthunyiswe esibhedlela iRetreat Day Hospital. Umndeni wakhe uthe wafika esibhedlela kodwa wabaleka sekufika amaphoyisa. Uboshwe ngemuva kwamahora ambalwa eHillview.  UStacey uthe ubhekene nobunzima njengoba kumele anekekele izingane zakhe emanxebanxeba. Uthe ufisa ukuxwayisa abanye besifazane abahlukunyezwa ukuthi basheshe babahlukane nabahlukumezi.  “Anginendaba nokuzokwenzeka kuye ngaphakathi ejele ngoba akazange angicabangele ngabekwenza kimi nezingane zami. Ungavumeli uthando lukuphendule impumputhe ngoba ugcina usuphila ngokuhlukunyezwa. Buka uthando lungibeke kuphi, cishe ngafa.” 