UWandile Dlamini (26) obenza unyaka wesithathu kwiPublic Management eDUT, waseMadlanzini, eMpangeni, kuthiwa wagcinwa egibela itekisi esuka eMpangeni elibangise eThekwini, kade evakashele ekhaya ngamaholidi kaJulayi, akaphindanga wabonakala. Umalume wakhe, uMnuz Muzi Hadebe ohlala eNtuzuma, uthe umshana wakhe wamgcina evakashele kubo ngesikhathi kuvalwe izikole, akazange aqaphele ukuthi ubuye nini ngoba ubehlala efulethini edolobheni ngoba isikhwama esixhasa abafundi ngemali yokufunda, uNSFAS, besimnika imali yokukhokhela indawo yokuhlala. “Mina bengihlala nodadewabo naye ofunda kuso lesi sikhungo, abasenabo abazali kodwa basaya kubo. Udadewabo ubuye kuqala ngoba naye ubesethole wona uNSFAS elungiselela ukuthi ayohlala efulethini eduze kwaseDUT. Esikoleni ababonani njalo, asisheshanga ukubona ukuthi akekho. Sibone ukuthi akekho sekuhambe isikhathi futhi nocingo lwakhe lungangeni uma simfonela, sifuna ukubuza ukuthi kungani engafoni asho ukuthi usebuyile ekhaya okuyinto ajwayele ukuyenza,” kusho yena. Uqhube wathi uze wafonela eMpangeni ebuza ukuthi ngabe wasuka yini ekhaya bathi bamphelezela wagibela itekisi, wathi uya eThekwini. “Efulethini abehlala kulo ePhoyinti akatholakali kuthiwa akazange abuye wagcinwa ehamba ethi uya eMpangeni. Esikoleni kuthiwa akazange abuye wagcinwa ngaphambi kokuthi kuvalelwe amaholidi kaJuni, asazi ukuthi wayegqokeni ngesikhathi ehamba ekhaya,” kusho yena. Idokodo lokulahleka kwakhe livulwe esiteshini samaphoyisa eNtuzuma.