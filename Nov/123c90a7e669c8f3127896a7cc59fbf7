Lobu fakazi bethulwe ilowo owake waba ngungqongqoshe woMnyango weziSebenzi zikaHulumeni nokuPhatha, uMnuz Ngoako Ramatlhodi. URamatlhodi uchaze isikhathi lapho uZuma akhethelwe khona ihlandla lesibili njenge sikhathi somsangano njengoba iqembu belivumela ukuthwala amacala akhe ngoba limvikela. “Leso bekuyisikhathi somsangano ikakhulukazi njengoba isigungu esiphezulu sasifana nento engekho,” kusho uRamatlhodi. Uthe babephoqeleka ukuthi bathathe izinqumo ezibafaka bonke ngezenzo zikaZuma noma bengahambisani nazo. USihlalo weKhomishini uJaji Raymond Zondo ukhombise ukumangala uma ezwa ubufakazi bukaRamatlhodi lapho kade eveza ukuthi isigungu esiphezulu se-ANC sasisebenza kanjani. UZondo ubuze ukuthi kungani isigungu esiphezulu sathatha isikhathi eside ukuthatha izinyathelo, uRamatlhodi waphendula ngokuthi inkinga bekuwukuthi abantu abaningi basebehambisana naye uZuma. Uphinde wachaza ukuthi kwake kwenziwa iziphakamiso zokuthi uZuma asule kodwa zangaphumelela ngenxa yokuthi ubesekwa iningi. “Kugcine kufika esimeni lapho bekuba yize ukuthi ukhulume ngoba uyazi ukuthi ngeke ukuthole ukwesekwa,” kusho uRamatlhodi.