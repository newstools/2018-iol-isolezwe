Ethula inkulumo yakhe kade enza isifundo ngowayengumegameli we-ANC ongasekho inkosi Albert Luthuli e-UKZN ngoMgqibelo, uMogoeng uthe udaba lomhlaba akumele lumbambathwe kodwa kumele kubhekwane nalo ukuze kutholakale isisombululo. Uxwayise ngokuthi yize kumele kubhekanwe nalo kodwa akumele luhlukanise phakathi isizwe. “Indaba yomhlaba kumele igcine ixazululiwe ukuze kuphele izilonda ezadaleka ngesikhathi abantu bephucwa umhlaba wabo. INingizimu Afrika iphiwe futhi inabantu abahlakaniphile, ngiyathemba ukuthi izokwazi ukuluxazulula lolu daba ngaphandle kokuthi kusuke impi,” kusho uMogoeng. Uthe kodwa udaba lomhlaba ngeke luze luxazululeke ngaphandle kokuxazulula udaba lokucwasa ngokwebala. “Ngiyabathanda abantu abamhlophe kukubona ukuthi bayakukholwa yini kodwa ngeke ngize ngimbandaze ngithi ukucwasa akukho lapha eNingizimi Afrika,” kusho uMogoeng. Uthe abamhlophe ibona abahamba phambili kwezomnotho, ngesikhathi abantu abamnyama bebhuqwa indlala. “Udaba lomhlaba lungaxazululwa ngokuthula kube nobumbano kodwa abamhlophe kumele bazi ukuthi abazange bafike namhlaba lapha,” kusho uMogoeng. Uthe lolu daba kumele luxazululwe egameni likaLuthuli owalwela isithunzi sabantu abamnyama. UMogoeng uphinde wakhwela wadilika kubaholi bezombusazwe wathi sebengenwe umkhuba wokufuna ukuzicebisa. Umzukulu kaLuthuli, uMnuz Mthunzi Luthuli, uthe bajabule ngoba isicelo sabo sokuthi kuphenywe kabusha ngokushona kukamkhulu wabo sesize savunywa.