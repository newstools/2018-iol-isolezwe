Ukugqoza kwalolu hlelo nokubhekana nezinkinga zemali kuyaye kwengeze ebunzimeni bokubhekana nenselelo yokudlula emhlabeni kothandiweyo wakho. Sizochaza kabanzi ngokuthi lolu hlelo lusebenza kanjani, yini emqoka okumele abasingathi besikhwama somhlalaphansi bayenze ngemali yakho nokuthi yini ongayenza ukuqinisekisa ukuthi uhlelo lokwabiwa kwomhlalaphansi wakho luyashesha. Lolu hlelo lulawulwa yiPension Funds Act Uhlelo lokukhokhwa komhlomulo wefa lakho uma usudlulile emhlabeni lulawulwa ngumthetho uSection 37C wePension Funds Act 24 ka-1956. Le lifa lingaqhamuka empeshenini yakho, emalini yomhlalaphansi noma esikhwameni esibizwa ngeProvident Fund. Uma ilungu lesikhwama lidlula emhlabeni bese kufakwa isicelo sokunxeshezelwa, abasingethe isikhwama kumele balandele imigudu eklanywe ngumthetho wesikhwama. Kumqoka ukubalula ukuthi abasingethe isikhwama abalandeli uhlu lwabazohlomula olwenziwe yilungu lesikhwama. Ukunquma ukuthi ngubani ozohlomula emalini yelungu eselidlulile emhlabeni, abasingethe isikhwama banikezwa izinyanga ezingu-12 kusukela osukwini ilungu elidlule ngalo emhlabeni bebheka abondliwa ongasekho. Lokhu kumele kwenziwe ngisho noma ngabe lukhona uhlu lwabazohlomula ngokwezifiso zongasekho. Kuba ngabasingathi ababa nezwi lokugcina mayelana nokwabiwa kwefa longasekho kepha kumele baqikelele ukuthi kwabiwa ifa ngokulingana. Uhlu lwabazohlomula lusetshenziswa njengomhlahlandlela wezifiso zelungu lesikhwama kanti lusetshenziswa uma sekuphenywa ngesicelo sokwabiwa kwefa. Nazi izinto abasingathi besikhwama okumele bazibheke:  * Iminyaka yababandakanyekayo * Ubudlelwano abanabo nosedlulile emhlabeni * Bancike kangakanani kosedlulile emhlabeni nokuthi ubashiyele yini imali * Isimo sezimali sabondliwayo okungaba wukuthi bayasebenza yini nokuthi bayakwazi ukuphatha imali * Ngabe ikusasa labondliwayo limi kanjani ngasemalini, ngabe bazowuthola umsebenzi esikhathini esizayo, ngabe basafunda noma baphila nokukhubazeka, njalo njalo Phezu kwalokhu abasingathi besikhwama kumele baphinde babheke lokhu: * Bonke abantu abangaphansi kosedlulile emhlabeni babophezelwe umthetho ukweseka ashade naye, izingane, abazali, okhokho, izingane ezingakazalwa njalo njalo. * Abondliwa ongasekho yize bengesilo igazi lakhe. * Umthetho wesintu wabashadile. * Abantwana abondliwa ongasekho ngenxa yokubophezelwa ngumthetho. Indlela okwabiwa ngayo ifa ilawulwa wumthetho wesigaba-37C onemigomo elandelayo ongakhetha kuyo: * Ukukhokhela ngqo osohlwini lokuhlomula noma ondliwa ongasekho. * Ukukhokha imali esikhwameni esibizwa ngeTrust. * Ukukhokhela othenjwe ukuba agade abazohlomula noma abondliwa ongasekho. * Ukukhokhela isikhwama sozohlomula. Uma imali yefa kumele ikhokhelwe umuntu ongaphansi ngokweminyaka abasingathi besikhwama bayikhokha koqokwe ukuba abe ngumnakekeli wabazohlomula noma bayifake esikhwameni sozohlomula. Oqokwe ukunakekela abazohlomula unelungelo lokubhekelela izindaba eziphathelene nemali yongaphansi ngokweminyaka. Abasingethe isikhwama abanalo ilungelo lokukhokha imali bengasicubungulile isimo. Uma kwenzeka ukuthi abasingethe isikhwama bayehluleka ukuthola abondliwa ongasekho emhlabeni esikhathini esingangezinyanga ezingu-12 eshonile, kukhokhelwa abasohlwini lwabazohlomula. Uma lungekho uhlu lwabazohlomula, imali ifakwa efeni longasekho. Indlela esiza ukuba lolu hlelo lusheshe ngukuqinisekisa ukuthi incwadi yohlu lwabazohlomula isesimeni esifanele. Lokhu kusiza abasingathi befa lakho basheshe ngophenyo lwesicelo sokwabiwa kwefa ngaphandle kokulibazisa. Izindleko zentela kwabahlomula efeni lakho Abahlomula efeni lakho uma ungasekho emhlabeni bangakhetha ukuthi bathola imali eyisamba noma bayifake ohlelweni olubizwa nge-annuity noma bakhethe kokubili. Kwi-annuity kunezindleko zentela ngokomklamo wentela. - Sitshala noNgubeni weziMali