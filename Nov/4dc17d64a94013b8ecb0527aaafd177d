Ethula umbiko emalungwini ekomiti elilawula umkhandlu eCity Hall ngoLwesibili, uMnuz Sbusiso Zondi, weDurban Tourism, uthe benze imali elinganiselwa kuR80 million. “Ziwu-6 700, izikhala zomsebenzi zamatoho ezidalekile ngokusingathwa komdlalo. Abantu abahlomule kakhulu yizindawo zokudla, amahhotela, abadayisi basemgwaqweni, abamatekisi nezinye izithuthi,” kusho uZondi. Uthe njengoba amathikithi aphela esanda kuqalwa ukudayiswa, besisikhulu isidingo sokubuka ibhola kobhazabhaza bama-TV abebewahlelile ezindaweni ezehlukene. “Balinganiselwa ku-48 000 abalandeli abaye eMoses Mabhida beyobuka ibhola. Ezokuvakasha emalokishini lapho kade kukhona khona izindawo zokubuka ibhola, zikhulile, ” kusho uZondi. Uthe eSbu’s Lounge, eNanda, bekukhona abantu abalinganiselwa ku-100, lapho kusetshenziswe uR500 000 kwadaleka namathuba omsebenzi awu-80. “E-Artizeni, KwaMashu, bekukhona abantu abawu-8 800, kwasebenza imali engangoR450 000. Khona kudaleke amathuba omsebenzi awu-200. Eyadini, eMlaza, bekukhona abantu abawu-6 000, imali eyenziwe uR1 million, kwadaleka amathuba omsebenzi awu-250,” kusho uZondi. Uthe KwaMax bekukhona abantu abawu 5 500, kwakhandwa uR900 000, kwadaleka amathuba omsebenzi awu-200. “Babalelwa ku-15 000 abantu ababuke ibhola eBeach Front,” kusho uZondi. IMeya yoMkhandlu weTheku, uNkk Zandile Gumede, income amaphoyisa ngomsebenzi awenzile ngosuku lomdlalo. IPhini leMeya, uNkk Fawzia Peer, lincome izikhulu ngomsebenzi eziwenzile zilungiselela umdlalo omkhulu.