ICHAPHE uyise ngenhlamba yashiya engalazi indodakazi yomphathi wesitebele sabaculi KwaZulu-Natal. Indodakazi kaWelcome Msweli weKhaya Music Productions ezinze eMorningside, eThekwini, osebenzisana nabaculi bomculo wokholo okubalwa kubo uThina Zungu, Fikile Mlomo, Dumi Mkokstad nabanye, isole uyise ngokungayondli, ukuthwala, nokungayifundisi yize enayo imali. ULondiwe Msweli (27) ohlala eMargate, ogwini oluseningizimu neKwaZulu-Natal uchaphe uyise kuFacebook, wathi into ayaziyo wukupepenyeka nosaziwayo kodwa wehluleka wukuba wubaba kuyena. Lishone elayizolo emanaphanapha uMsweli yizinhlamba ebeseziqhamuka kwabanye abantu kuFacebook. Ethintwa uLondiwe ngalesi senzo, uthe kade kwamcacela ukuthi uyise uthwele futhi uyasola ukuthi usebenzisa yena benenyanga yakhe. “Ngaqala ukusola ukuthi uthwele ngami ngelanga ngimcela imali wathi akanayo kodwa kwafika uThinah Zungu wamcela imali wamnikeza phambi kwami. “Ngaze ngamtshela naye ukuthi ngiyabona uthwele nala mandla anawo usebenzisa mina. Akukho ubaba angisiza ngakho, wangixosha nasekhaya. Bengihamba ngilala ngiqomela ukudla nendawo yokulala. "Ngisho ingane yami akayifuni akakaze ayibone,” kusho uLondiwe. Eziphendulela kulezi zinsolo uMsweli, uthe usekhathele yile ngane yakhe. Yingakho esekhethe ukuvele athole isivimbelo senkantolo ukuze iyeke ukumchapha ngenhlamba. “Ngimkhulise ngedwa, unina ngamgcina enezinyanga ezimbili. Angazi noma usaphila yini. Ukhule azi ukuthi unkosikazi omdala owashona uyena unina ngoba besimenzela konke. Uqale ukuhlupha eno-19 wathola ingane ngazitshela ukuthi kuzodlula. Unkosikazi wami usekwenze konke ukumqoqa wamlanda nengane wabathengela nezimpahla zokugqoka. Wavukwa ukuba luhlaza washiya edelelile ekhaya wahamba. Uyangifonela angithuke athi ngithwele,” kusho uMsweli. Ngaphandle kwalokho uthi uLondiwe ufuna amfake ngenkani eDurban University of Technology ekubeni wafeyila u-matric. “Ngamtshela ukuthi akukhulunyelwana enyuvesi, kungenwa ngo-matric. Kunalokho wafuna imoto ebizayo nomuzi, ngathi akathathe owodwa kulena enginayo. “Wanqaba wathi angimakhele lapho ngingazi khona, ngakunqaba lokho engicabanga ukuthi yikhona okumenza ahambe engikhuluma kabi,” kusho uMsweli. ULondiwe uthe usekhethe ukushiya iTheku ngoba uyise usanda kumthutha wayomlahla ePort Shepstone wathi akahlale khona angabonwa. “Unamahloni ngami ekubeni yimina ngedwa ingane yakhe. Noma eshada akazange angimeme ngabona emaphepheni. Ngiyafuna siyikhulume kwabezindaba sihlanganiswe ukuze ngikhulume konke,” kusho uLondiwe. UMsweli uvumile ukuthi usanda kum-shiya ePort She-pstone.