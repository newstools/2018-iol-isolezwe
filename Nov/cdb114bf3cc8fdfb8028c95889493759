UCWANINGO lwe-Automobile Association (AA) luveza ukuthi uphethroli uzokwehla ngoR1.54 ngoDisemba. “Ucwaningo lukhombisa ukuthi abashayeli bezimoto bazothola ukuphefumula uma kuphela inyanga ngenxa yokuthi iSaudi Aradia ikhiqize u-oyela ohluziwe omningi futhi nerandi linamandla uma liqhathaniswa nedollar lase-United Stated. Uphethroli uzokwehla ngoR1.54 ilitha bese udizili wehla ngo-92 cents, upharafini wehle ngo-85 cents. Asikwazi ukuqinisekisa okwamanje ukuthi lezi zibalo zizoma kanjena ngenxa yokuthi uMnyango wezaMandla ungase ufake intela ukuze ulawule intengo kaphethroli,” kusho abe-AA esitatimendeni. Idonse ngendlebe abashayeli ukuthi baqhubeke nokubopha izifociya ngoba mhlawumbe ngo-2019 iSaudi Arabia izokwehlisa umkhiqizo ka-oyela ongahluziwe. Isazi somnotho nezomthetho uSolwazi Bonke Dumisa sikuqinisekisile ukuthi uphethroli uzokwehla ngoDisemba futhi ngemali ebhekile hhayi ngamasenti njengokujwayelekile. “Uphethroli ngibona uzokwehla ngoDisemba kodwa kufanele silinde iCentral Energy Fund ukuthi yenze isimemezelo sayo. Ngicela abantu baqaphele ukuthi bangangeni ezikweletini njengoba kuza uBlack Friday kodwa baqhubeke ukuphila ngokwamandla abanawo,” kusho uDumisa. Esinye isazi somnotho uMnuz Dawie Roodt sithe abashayeli abaqhubeke nokubopha izifociya kodwa ukwehla kukaphethroli yizindaba ezimnandi ezizothokozelwa ngabashayeli. “Uma sijabulela ukwehla kukaphethroli akusho ukuthi sisebenzise amasenti esizowonga ukuthenga izinto ezingenasidingo kodwa kufanele siqhubeke sibophe izifociya ngoba umnotho wethu awukhuli futhi intengo kaphethroli ayinalo uzinzo,” kusho uRoodt. 