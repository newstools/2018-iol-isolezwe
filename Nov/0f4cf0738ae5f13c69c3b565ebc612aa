Isitatimende sesigungu esilawula inyuvesi sithe uKupe uqokwe ngemuva kokushiya kukaSolwazi Cheryl de la Rey, ozothatha izintambo zokuba uthishanhloko wase-University of Canterbury eNew Zealand. Isitatimende sithe kulandelwe lonke uhlelo ngesikhathi kuqashwa uKupe njengoba abebegaqele lesi sikhundla benze izethulo esigungwini esiphezulu sale nyuvesi, kwiSenate ne-Institutional Forum. “Babe sebehlonywa imibuzo njengoba bebeyisithupha abebesele. Siyamamukela futhi siyambongela ngokuqokwa kwakhe,” kusho lesi sitatimende. UKupe uyiPhini likaThishanhloko enyuvesi yaseWits. Uke waba yi-Executive Dean yophiko lakwaHumanities eWits iminyaka eyisithupha kusuka ngo-2007 kuya ku-2012. Waba yinhloko yeWits School of Literature and Language Studies kanti nguyena owasungula uphiko iMedia Studies kule nyuvesi. Ngaphambi kokujoyina iWits, uke wafundisa eRhodes University phakathi kuka-1999 no-2001. Uke wabamba njengenhloko yeJournalism and Media Studies. Wayojina iRhodes esuka eNyuvesi yaseZimbabwe kanti nakhona uke waba yinhloko yomnyango wezokuxhumana. Uneziqu zeBA Honours degree neMasters kwi-English azithola eNyuvesi yaseZimbabwe. Unezinye zeDPhil kwiMedia Studies azithola eNyuvesi yase-Oslo, eNorway. UNksz Futhi Mtoba, uSihlalo wesigungu sase-UP, uthe bakholwa ngukuthi uKupe nguyena muntu onamava okuhola inyuvesi, wathi bamfisela okuhle kodwa. I-ANC eGauteng ikwamukele ukuqokwa kukaKupe yathi imfisela okuhle kodwa. Okhulumela le nhlangano uNksz Tasneem Motara, uthe nguSolwazi wokuqala omnyama ukuphatha le nyuvesi. Uthe ufike ngesikhathi lapho kunengxoxo yokuthi izikhungo kumele zithuthukise izwe. “Sinethemba uzokwenza umehluko ikakhulu izinguquko ezikhungweni zemfundo ephakeme. Asingabazi ukuthi amava anawo azokwazi ukuyisa isikhungo phambili.”