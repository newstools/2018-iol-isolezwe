IMPUNYELA yaseMzimkhulu eyisoka lomsakazi woKhozi FM, ivulelwe icala lesondlo sengane, okuthiwa selokhu yazalwa ayizixaki ngokwazi ukuthi ilala idleni. Lo somabhizinisi obuye abe ngumhleli wemicimbi kamaskandi esingeke simdalule ngenxa yokuvikela ingane, kuthiwa uthungathwa yisikhonzi senkantolo esifuna ukumnika incwadi embizela enkantolo ngecala lesondlo. Ngokuthola kweSolezwe ngeSonto ngomthombo walo ongashayi eceleni, icala livulwe wunina wendodana yayo enezinyanga ezinhlanu yaseGoli. Ethintwa unina wengane, uvumile ukuthi usethathe isinqumo sokumbopha uyise ngoba akondli. “Ngebhadi mina angikaze ngiye kubo eMzimkhulu, yingakho kube lukhuni ukuthi ngiyalele isikhonzi senkantolo ukuthi uhlalaphi noMzimkhulu. Ngamgcina ehlala eRustenburg futhi enamahhovisi khona kodwa kutholakale ukuthi akasekho khona ngesikhathi ehanjiselwa incwadi. Inkantolo ithe isazomthungatha ize imthole eMzimkhulu bese imnika incwadi embizela enkantolo ngecala lesondlo." Ethintwa lo somabhizinisi, uthe ubeyondla ingane kodwa wacasulwa ukuthi unina wayo wasuke wamthuka ngesikhathi ezokhokha inhlawulo. “Bengingenayo imali eqondile ebengimnika yona. "Bekuke kwenzeke ngimnike uR10 000 kwesinye isikhathi kube uR4 000. Into engicasulile ngaye ukuthi ngithumele abantu ukuthi bayohlawula ingane, bese beyayithatha wanqaba nayo. "Ungifonelile engithuka. Ngisho nemali yenhlawulo igcine ingasakhokhwanga ngoba egoloza nengane,” kusho usomabhizinisi. Uthe usemnika uR500 ngenyanga, futhi usezoyehlisa ibe uR50 ngenyanga ngoba akahloniphi.