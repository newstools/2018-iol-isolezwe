UNksz Moitse uthe kwesinye isikhathi udoti olahlwa budedengu uholela ekutheni kubheduke izifo okufaka ingcindezi ezikhungweni zezempilo. “Uyinkinga udoti olahlwa budedengu. Ngasohlangothini lomasipala kuqubuka imibhikisho, umphakathi ukhala ngezidingo umkhandlu ongakwazi ukuziletha ngenxa yokuthi imali obuyihlelile usuyinciphisile wayifaka emalini yokuqoqa udoti.” Uqhube wathi imiphakathi kumele ifundiswe ukuthi ngokuqoqa imfucuza ungakwazi ukungenisa imali. “Omasipala basanenselelo yokuqoqa udoti ezindaweni eziyimijondolo. Abantu abahlala kulezi zindawo bawuphonsa noma kuphi udoti kodwa lowo doti ugcina udale izifo, inkinga yokuthi uma lina amanzi angangeni phansi ngoba kuvimbe amaplastiki okwenza ukuthi kuguguleke yona leyo mijondolo.” UMnuz Raymond Rampasath wophiko oluqoqa udoti eThekwini, iDurban Solid Waste uthe udoti olahlwa budedengu uholela ekutheni kwenyuswe ama-rates eThekwini. UMnuz Michael Tsholo oyiGeneral Manager kwaCCBSA, kwiCoastal Region uthe lolu hlelo baluqale ngemuva kokuthi bebone ukuthi umfula uMngeni abawuhlanzayo uhlale ungcolile yize uhlanzwa, okuholela ekutheni udoti uze uyongena olwandle. “Sithe uma sibheka sathola ukuthi lokhu kwenziwa ukuthi thina sicosha udoti ususeMngeni kanti usuke ungasuki khona usuka emfuleni iPalmiet odlula kule mijondolo, iQuarry Road West. Esikwenzayo ukuthi amabhodlela eplastiki siwenza ukuthi adayiseke ukuze abawacoshayo bakwazi ukuthola imali uma bewadayisa , ngaleyo ndlela abacosha udoti bazokwazi ukuzenzela imali,” usho kanje Uthe kulokho basebenzisana nePET Recycling Company, okuyinkampani esebenzisana nohulumeni ukuze kubekwe inani elithile lokuthi ibhodlela leplastiki lingadayiswa ngamalini. Kule mijondolo basebenzisana nenhlangano engenzi nzuzo iTrash Back nayo egqugquzela umphakathi ukuthi ucoshe udoti okungamabhodlela namathini uwadayise ngesikhathi uhlanza indawo ohlala kuyo.