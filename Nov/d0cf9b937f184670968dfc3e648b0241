UNGAPHANSI kohlelo lokuvikelwa kofakazi owesilisa okusolwa ukuthi wadlelwa umakhelwane wakhe imali yefa eyashiywa wumqashi wakhe ayesemsebenzele iminyaka engaphezulu kweyishumi kwisithabathaba somuzi oseLa Lucia eThekwini. USabelo Mdlovu obesebenza engadini emzini kaNkk Charlotte Davies, umyeni wakhe owayedayisa idayimane (naye ongasekho emhlabeni). Ngokomunye womakhelwane abasondele emzini kaNkk Davies, wayengumuntu othulayo owayekhuluma noMdlovu kuphela isikhathi esiningi. Yingakho uMdlovu nabanye omakhelwane bathuka boma ngoSepthemba ngonyaka ka-2012 kutholakala ukuthi uNkk Davies ushiyele omunye umakhelwane, uNkk Adline Pillay, imali esondele kuR60 million, wabe eseshiyela uMdlovu uR600 000 kuphela. Ukusolisa kwalolu daba kuholele ophenyweni olwenziwa amaphoyisa eminyakeni emine edlule kanti abasolwa okunguPillay, abammeli bakhe ababili uMnuz Rodney Reddy noP. Ramjatham, bavele okokuqala enkantolo yamacala athinta imali ngoLwesine oludlule. Babhekene namacala enkohlakalo, ukukokotela kanye nokushushumbisa imali. Baboshwe kulandele isinqumo se-Assets Forfeiture Unit (AFU) sokugodla umuzi obiza uR5.8 million ngokunjalo nemali engaphezulu kuka R2.3 million ebikwi-akhawunti yakwaStandard Bank kamsolwa. UMdlovu uvulele uPillay icala ngosizo lommeli obengumakhelwane kaNkk Davies, uMnuz Ferdinand Zondagh kanti njengamanje ungaphansi kohlelo lokuvikelwa kofakazi njengoba esabela impilo yakhe. UZondagh uyena owakwazi ukuthola incwadi kaNkk Davies esayiniwe yango-2008, okuyiyo eyakubeka kwacaca ukuthi kukokotelwe ukusayinwa kwencwadi yamafa njengoba izandla zazingafani. Engxoxweni nephephandaba elinguzakwabo weSolezwe, iDaily News, uZondagh uthe uMdlovu waxhumana naye ngo-2014 wamazisa ukuthi kukhona okushaya amanzi ngencwadi yamafa kaNkk Davies. Noma aqale elekelela uMdlovu, uZondagh manje usemele abashana bakaNkk Davies, uMnuz Landgraf Pane noNkk Barbara Pane, abahlala eGermany. Ngokwamaphepha asenkantolo, lolu daba lwasuka ngoSepthemba ngonyaka ka-2012 uMdlovu efika emzini kaNkk Davies. Wangqongqoza izithuba eziningi engamtholi kwaze kwaba uthinta amaphoyisa afika ashaya phansi isicabha angena. UNkk Davies watholwa esedlulile  emhlabeni. Kuvela ukuthi uMdlovu wacela uNksz Pillay ukuthi amlekelele ngamalungiselelo omngcwabo njengoba uNkk Davies wayengenazo izihlobo kuleli. UMdlovu wazisa amaphoyisa noPillay ukuthi kunesisefo (safe) endlini. Sesivuliwe, kwatholwa incwadi yamafa namanye amaphepha ambalwa. “UPillay noMdlovu baya kwaRodney & Reddy Associates, okungabameli ababhalisa uNkk Davies incwadi yakhe yamafa. Incwadi yakhe yokugcina yasayinwa ngoJanuwari 21 ngo-2010,” ngokwamaphepha asenkantolo. Umhlaziyi wezobunhloli (forensic analyst) owaqhathanisa ukusayina kukaNkk Davies encwadini yango-2008 kanye nokusayina okubonakala encwadini yamafama wathola ukuthi kukokotelwe okusencwadini yamafa. Kule ncwadi uPillay uhlabana ngezigidi zikaNkk Davis, uMdlovu usala noR600 000 kuphela. NgoLwesine odlule uPillay, uReddy noRamjathan bathole ibheyili kaR2000. Udaba luzobuyela enkantolo ngoFebruwari 4. - Daily News