Ngokusho kwemithombo impi iqale ehostela eMazulwini, kuthinteka kuyo abantu baseMsinga naseMahlabathini. Isikapakele nakwamanye amahostela okungelaseBasuthwini, eVosloorus, nelaseBuyafuthi, eKatlehong. “Le ndaba yaqala ngokuthi kudutshulwe umuntu waseMahlabathini, kwase kusolwa umuntu waseMsinga. Kube sekusuka abantu baseMahlabathini badubula umsolwa, bambulala. Kwathi kusenjalo kwasuka abantu baseMsinga badubula abantu baseMahlabathini nenduna uButhelezi. NabaseMsinga baziphindiselela ngokuthi badubule induna yaseMsinga. Kwabe sekudutshulwa noma wubani okwaziwa ukuthi uhlala kulezi zindawo,” kusho umthombo wokuqala. Uthe sebengaphezulu kuka-10 abantu asebefile ngenxa yempi. Kodwa okhulumela amaphoyisa asesteshini samaphoyisa eVosloorus, uCaptain Piet Rossouw, ukuqinisekisile ukuthi kunempi esiqubuke ehostela laseMazulwini naseBasuthwini. Yize kuthiwa sekubulawe abantu abangaphezu kuka10 kodwa uCaptain Rossouw uthe bazi ababili ababulawe eBasuthwini noyedwa oyinduna obulawe eMazulwini. Umthombo wesibili waseMahlabathini uthe wona ubulawelwe umzala wawo. Uthe umzala wakhe, uNksz Thando Khoza, ufihlwe ngeSonto. Kubuhlungu ngempela. Abantu abaningi sebebalekele kwamanye amahostela. Sekunenqwaba esithuthele kwamanye amahostela ngenxa yokungaphephi. Okubuhlungu impi seyikapakale nakulawo amahostela. Kukhona nje ababulawe ehostela laseBuyafuthi naseBesuthwini. Siyasaba ukuthi impi izokapakela naKwaZulu-Natal.” Uthe eminye imindeni ibhace esiteshini samaphoyisa kanti abanye sebesheshe bagoduka kungakavalwa emisebenzini ngenxa yovalo. INational Freedom Party (NFP) esifundazweni iGauteng inxuse ukuthi kuthunyelwe amasosha ehostela eMazulwini eseliphenduke isilaha. Impi yakhona seyikapakele nakwezinye izingxenye zeKwaZulu-Natal. “Selokhu kuqale uNovemba sekufe abantu abangaphezu kuka-10 bedutshulwa ehostela iVosloorus kuphela, kubalwa nomunye umufi obulawe ngoLwesithathu oludlule. Lokhu kubhuqabhuqana osekuphenduke impi yezigodi phakathi kwabahlali basehostela abadabuka eMahlabathini naseMsinga kungenzeka kungabe kusanqadeka,” kusho unobhala weNFP, uMnuz Sabelo Dlamini. NgoJuni eMazulwini kwabulawa abanye abantu. Amaphoyisa anxuse abanolwazi olungaholela ekuboshweni kwabasolwa ukuthi bathinte iCrime Stop ku-08600 10111 noma isiteshi samaphoyisa esiseduze. 