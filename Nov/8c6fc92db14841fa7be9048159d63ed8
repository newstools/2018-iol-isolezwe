UNhlanhla Blessing Matiwane (31), obesebenza esiteshini sasePort Shepstone ugwetshwe ngeledlule eNkantolo eNkulu yaseRamsgate ngecala lokubulala uMnuz Nkosinamandla Blessing Mvuni (36). Laba kuthiwa babengamathe nolimi. Kuthiwa baxabana, okusolwa ukuthi ingxabano yaqalwa umufi esola leli phoyisa ukuthi alinayo inzalo njengoba selilidala lingenayo ngisho eyokushaya inja ingane. UMatiwane nomngani wakhe balwa, umufi wamshaya wanaba uMatiwane ngoJulayi 31, 2016. Iphoyisa kuthiwa lahanjiswa laya endlini yalo. Ngakusasa lahlangana nomufi liphethe isibhamu, langabuza lavele lavulela ngenhlamvu limdubula. Washonela esibhedlela uMvuni. Leli phoyisa lasebenzisa isibhamu somsebenzi ukudubula umufi. Labe seliboshwa ngo-2017 njengoba icala belilokhu liqulwa enkantolo laze lalahlwa icala, lagwetshwa. Okhulumela umndeni, uNkk Nomthandazo Thembane, uthe basijabulele lesi sigwebo yize kuseyindida ukuthi laba baxabana kanjani njengoba babezwana ngokweqile. “Namanje siwumndeni sisele nemibuzo eminingi ukuthi kwenzeka kanjani ukuba ingane kamfowethu (umufi) ibulawe umngani wayo ababezwana kangaka naye. Wayejwayele ukuhamba eqhoshela nabantu ukuthi akukho okungamehlela ngoba yena unomngani oyiphoyisa ongamvikela uma esengozini. Sijabule nokho ngesigwebo esinikezwe umbulali ngoba kwaphuma umphefumulo,” kusho uNkk Thembane. Umndeni kamufi uthe awukaze ukhulume naleli phoyisa ukuthola isizathu esenza labulala umngani walo. “Kusukela kwenzeka isigameko abantu babesishalazela kungekho ositshelayo ukuthi kwenzekani kuze kubulawe umufi. Umngani naye asikaze siye kuye noma naye athumele asho ukuthi kwenzekani kulesi sigameko njengomuntu esasimazi futhi efika ekhaya njalo,” kuphetha uNkk Thembane. 