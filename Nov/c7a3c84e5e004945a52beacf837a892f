KUGCINE kulenele iphoyisa eliphuthunyiswe esibhedlela ngemuva kokuzingqokloza ngesibhamu liqeda ukudubula unkosikazi nomfowabo kankosikazi eNkantolo yeMantshi eThekwini izolo. Okhulumela amaphoyisa KwaZulu-Natal uColonel Thembeka Mbhele ukuqinisekisile ukuthi leli phoyisa lishonele esibhedlela. Kuvela ukuthi bese kuphele iminyaka emibili iphoyisa nonkosikazi walo bengafinyeleli esivumelwaneni ngedivosi. Iphoyisa elingaphansi kombutho wamaphoyisa kuleli ophikweni olugada izitimela KwaMashu liphuthunyiswe esibhedlela ngemuva kokuzidubula ekhanda selidubule unkosikazi walo uNkk Dibuseng Chiliza nomfowabo obemphelezele uMnuz Moss Moss (22). Umthombo osondelene nalo mndeni, obukhona enkantolo ocele ukungadalulwa ngenxa yezimo zokuphepha, uthe bese kuneminyaka emibili begqigqa enkantolo ngodaba lwedivosi kodwa behluleka wukufinyelela esivumelwaneni idivosi yabo ingalalelwa. “Bekungokokuqala kule minyaka emibili ukuthi inkantolo ifike esigabeni sokuthi ilulalele udaba lwabo,” kusho umthombo. Uqhube wathi inkantolo ithathe ikhefu lesikhashana kwathi, sebesekhefini umsolwa wacela ikheli likankosikazi wakhe osehlala eGauteng njengoba bedivosa kodwa ummeli wakhe (kankosikazi) wanqaba nalo wathi ngokubona kwakhe akuphephile ukuthi umsolwa azi ikheli lakhe. “Ummeli kamufi ubuze ukuthi kungani efuna ukwazi ikheli likamufi wathi ufuna ukuthumela amaphepha abameli mayelana nengane yabo. Ummeli kamufi uthe angasebenzisa ikheli lasemsebenzini kamufi ngoba ukumnikeza ikheli lalapho kuhlala khona umufi akuphephile. Udinwe wathelwa ngamanzi kanti bese kushaye isikhathi sokuthi kubuyelwe enkantolo. Ngesikhathi kubuyelwa ngaphakathi uhoshe isibhamu wadubula unkosikazi nomfowabo, naye wazidubula. UCol Thembeka Mbele, okhulumela amaphoyisa kulesi sifundazwe, uthe ngokuthola kwamaphoyisa umsolwa okuthiwa uyiphoyisa udubule kwashona abantu ababili naye wazidubula enkantolo. “Ngokuthola kwethu abashonile kuthiwa unkosikazi kamsolwa nomfowabo. Okwamanje amaphoyisa awakatholi ukuthi yini imbangela yokubulawa kwabo, esikwaziyo wukuthi umufi wesifazane nomsolwa bebeze enkantolo ngodaba lwedivosi. Kuvulwe amacala amabili okubulala. Umsolwa uphuthunyiswe esibhedlela esesimeni esibucayi. Uzobe egadwe amaphoyisa khona esibhedlela,” kusho uCol Mbele ngaphambi kokuthi ashone umsolwa. Lesi sigameko siholele ekutheni kuhlehle amacala abezoqhubeka enkantolo i-O lapho kwenzeke khona isigameko. UNgqongqoshe wezoBulungiswa nokuHlunyeleliswa kwezimilo, u-Advocate Michael Masutha, esitatimendeni esithunyelwe kwabezindaba uthe usethumele uhlaka lomnyango wakhe ukuthi luphenye ngalesi sigameko. “Ulwazi esinalo okwamanje olokuthi umsolwa uyiphoyisa, okwenze ukuthi onogada bangakwazi ukwehlukanisa ukuthi uze enkantolo ngoba eze ecaleni elithinta yena noma uwufakazi ecaleni elithile. Sizokwenza isiqiniseko sokuthi izinkantolo ziphephile,” kusho yena. Imizamo yokuthola umndeni wabashonile ayiphumelelanga.