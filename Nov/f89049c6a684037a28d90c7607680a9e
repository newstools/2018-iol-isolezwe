IZAZI zemfundiso yenkolo eziyisibhuda seziqoke ukubhala iBhayibheli labesifazane elizobeka kangcono indawo yabo ngaphansi kwenkolo yobukrestu. Phambilini izinhlangano ezilwela amalungelo abesifazane zike zakuveza ukungenami kwazo  ngesithombe esibekwa yibhayibheli ngabantu besifazane ngokunjalo nempatho abayitholayo emabandleni. Noma abanye babalwela amalungelo abesifazane bethi kumele livalwe iBhayibheli nenkolelo yobuKrestu, abesifazane abayizazi zemfundisi yenkolo bathi uma lingahumushwa kangcono ibhayibheli lingaba yithuluzi elingathuthukisa abantu besifazane emhlabeni. “Inkolelo yokuthuthukiswa kwabesifazane nokufunda iBhayibheli akuzona izinto okumele zihlukane kakhulu,” kusho uLauriane Savoy, ongomunye wezazi zaseGeneva ezibhale ibhayibheli labesifazane elibizwa nge ‘Une Bible des Femmes’ elishicilelwe ngo-Okthoba nonyaka. Uthe icebo lokuhumusha kabusha iBhayibheli okuzoba ngelabesifazane lafika ngesikhathi benaka ukuthi bancane abantu abaqondayo noma abaziyo ukuthi lichaza ukuthini Njengendlela yokuphikisa ukuhumushwa kweBhayibheli lesimanje abathi libeka isithombe esibi ngabesifazane bahlangane nezinye izazi zezenkolo ezingu-18 baqala balihumusha kabusha. Ngonyaka ka-1898 u-Elizabeth Cady Staton nethimba labesifazane abangu-26 babhala iBhayibheli labesifazane nalo elalizama ukuguqula umcabango abathi ufika nebhayibheli wokuthi owesifazane kumele akhothamele owesilisa. USavoy uveze ukuthi isifiso sabo kwakuwukuhumusha lelibhayibheli balibhale ngesiFrench kodwa bathi sebelifunda babona ukuthi kuningi okusele ngaphandle kulo.  Bakhalaze ngendlela okubekwa ngayo indawo kaMary Magdalene. “Uyena owayehlezi eseduzane noJesu, ngisho nangesikhathi esefa esiphambanweni, ngesikhathi bonke abafundi bakhe besilisa besaba. Waba ngowokuqala ukuvakashela ithuna lakhe wathola ukuthi usevukile,” kusho uSavoy. “Kumele ngabe ungomunye wabantu abaqavile eBhayibhelini kodwa ubizwa ngomahosha...kamuva nje kuthiwa wayethandana noJesu.” Uphinde waveza ukuthi eBhayibhelini labesifazane bazame ukuveza ukuthi zabhalwa nini izincwadi ezikulo.  Bakhale kakhulu ngezincwadi zoMphostoli uPaul ayezithumelela amabandla, abathi kucacela ngisho ingane encane ukuthi wayengahambisani nokuthuthuka kwabesifazane.  Ngaphezu kwalokho uParmentier uthe kunemibuzo abesifazane abasazibuza yona ngempilo ephendulekayo kuleli bhayibheli. Kuzokhu - AFP