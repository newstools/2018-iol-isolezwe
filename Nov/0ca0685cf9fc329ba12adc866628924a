UMnuz Magqumane Mbanjwa (70) ushone ngeSonto esibhedlela kulandela isigameko lapho egwazwe khona indodana yakhe, eyinkosana yakhe, kade bephuma endaweni yokucima ukoma. Ngokuthola kweSolezwe umufi ugwazwe ngoNovemba 9 nonyaka, waphuthunyiswa esibhedlela wagcina ngokushona ngeSonto. Indodana yakhe enguthisha eFaye Primary iboshelwe icala lokubulala. Okhulumela amaphoyisa KwaZulu-Natal, uLt Colonel Thulani Zwane, uthe umsolwa uzobhekana necala lokubulala. “Ngophenyo olusenziwe, ngoNovemba 9 nonyaka ngabo-7.30 ebusuku, umsolwa oneminyaka engu-50 wagwaza uyise oneminyaka engu-70. Umsolwa uboshwe amaphoyisa aseDalton. Uzobhekana necala lokubulala.” Ngokuthola kweSolezwe, umsolwa uvelile enkantolo izolo, icala lahlehliselwa uNovemba 28 nonyaka. Kulindeleke afake isicelo sebheyili. Isolezwe lithole ngomthombo ongathandanga ukudalulwa ukuthi umufi wayesendaweni yokucima ukoma nendodana nomzukulu wakhe. Babe sebehamba ngezinyawo beya ekhaya. Kuthiwa indodana yaqala yacula sebefika ekhaya nokuyilapho kwasuka khona uthuthuva. Umufi kuthiwa wabe esekhipha isibhamu sakhe, umsolwa wakhipha ummese wagwaza uyise. Umufi kuthiwa ubejwayele ukuthi uma enengxabano nendodana yakhe bese ekhipha isibhamu. Umufi kuthiwa waphuthunyiswa esibhedlela, kwaze kwagcina kumenele. Isolezwe lithinte inkosi yakule ndawo uBhekukwenza Ntanzi osigxekile lesi sigameko wanxusa imindeni ukuba ixazulule izingxabano ngendlela enokuthula. “Lesi simo esenzeke kulesi sizwe sokushona kwelunga lomndeni lilinyazwa elinye singiphethe kabi, kungidumazile kakhulu okwenzekile. “Imindeni yakule ndawo kumele ifunde ukuxazulula izinkinga ebhekene nazo ngendlela enokuthula, kungaliwa noma kube nokusebenzisa izikhali,” kusho inkosi uNtanzi. INkosi uNtanzi itshele Isolezwe ikuthi ekuqaleni konyaka ike yavakashela lo mndeni iyokhuza umkhuba eyayiwuzwile wokuthi kuke kube khona ukuphakama kwezikhali emalungwini omndeni. Ithe yayizitshela ukuthi kuzoba nokuthula emuva kokungenelela kwayo. Imizamo yeSolezwe yokuthola amalungu omndeni wakwaMbanjwa ayiphumelelanga kwaze kwashaya isikhathi sokushicilela.