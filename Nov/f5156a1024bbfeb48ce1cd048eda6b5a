NgoMsombuluko othisha baseZimbabwe abangamalungu eProgressive Teachers’ Union bebegcwele imigwaqo yaseHarare bemashela ukuthi baholelwe ngamadollar ase-United States ngoba iZim dollar ingasenawo amandla. Bathe abakwazi ukukhokhela izidingo zabo nokukhokhela izingane ezikoleni. Isimo asikhombisi ukuba ngcono emnothweni waseZimbabwe. Ngo-Okthoba izitolo ezinkulu okubalwa kuzo esezimpahla i-Edgars, ezokudla iTeta, KFC, St Elmos Zimbabwe neCorky’s Pub and Grill zibike ukuthi ziyavala eHarare. EGweru, elinye idolobha laseZimbabwe, isitolo sezimpahla iTruworths neTopics zivaliwe futhi akwaziwa noma zizobuye zivulwe yini. UKhumalo uthe amazwe ase-Afrika eseNingizimu kufanele alekelele iZimbabwe futhi ayivulele namathuba okuthuthukisa umnotho ngoba ukuwa komnotho wakhona kusho ukufuduka kwezakhamuzi zakhona zize kuwo. “Uma umnotho ufadabele abantu baya emazweni angomakhelwane ukuyobheka amathuba. NabaseZimbabwe bazongena emazweni angomakhelwane. Kuyasithinta okwenzeka eZimbabwe ngoba kumanje kunezakhamuzi zakhona ezigcwele la okusho ukuthi izidingo esizinikwa wuhulumeni sizisebenzisa nabo,” kusho uKhumalo. Uthe ohulumeni bamazwe angomakhelwane eZimbabwe kufanele basebenzisane noMengameli omusha, uMnuz Emmerson Mnangagwa, ngoba ukhombisile ukuthi uzimisele ukuvusa umnotho wezwe nokulalela izakhamuzi zakhona. Isazi somnotho nezomthetho, uSolwazi Bonke Dumisa, uthe okwenzeka emnothweni waseZimbabwe ngeke kuwise umnotho waseNingizimu Afrika kodwa kufanele abantu bakhona bafunde kokwenzeka khona. “Inkinga esizoba nayo ngeyokuza kwabantu baseZimbabwe la kodwa ngaphandle kwalokho umnotho wethu ngeke uwe. Kufanele abantu baseNingizimu Afrika bayeke ukufuna izidingo kuhulumeni ngodli ngoba okuwise iZimbabwe yilokho,” kusho uDumisa.