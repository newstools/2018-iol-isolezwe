Amaphoyisa abeqaphe isimo kubhalwa iphepha lesibili leLife Sciences. Akushiswanga lezi zinto kuphela kodwa kuphihlizwe namawindi ehhovisi lekhansela, kwaphihlizwa amawindi esikole samabanga aphansi esincikene neWiggins, kwashiswa izihlalo nezincwadi ebezisemahhovisi othisha. Kusolwa abafuna umhlaba walesi sikole ukuze bakhe imijondolo njengoba kuthiwa uma ike yadilizwa badubela esikoleni basicekele phansi. Okwesibili kwenzeka isehlakalo esifuze lesi njengoba ngoSepthemba bashisa izincwadi baphihliza namawindi abasolwa ngokufuna lo mhlaba. Uthishanhloko wesikole, uNkk Mamotsau Sithole, uthe abafundi bathukile ngoba ngesikhathi kwenzeka lesi sehlakalo kukhona abebefunda entathakusa izolo. Uthe lesi sehlakalo senzeke ngabo-12 ebusuku bayizolo wathi ufike sekusha ubuhanguhangu. “Kunabafundi abebetadishela ukubhala namhlanje (izolo), abamane bacisha ugesi bazivalela ngesikhathi kushiswa amakilasi. Othisha bathukile, abanye bebekhala ngoba bayasaba manje ngoba ziyanda lezi zehlakalo,” kusho uNkk Sithole. Uthe omunye unogada ulimalile eqa uthango wathi bebethukile bengazi ukuthi abafundi abebefunda abalimalanga yini. “Besithukile ngoba kunabafundi abebefunda ngesikhathi kwenzeka lesi sehlakalo. Njengoba bekubhala * -matric abafundi bathukile. Kuze kwafika amaphoyisa azoqapha isimo ukuze baphephe. Umonakalo mkhulu i-deski lilinye libiza uR650, maningi ashile kanjalo nezihlalo namakilasi. Umonakalo odalekile ngalesi sehlakalo ungaphezu kukaR100 000,” kusho uNkk Sithole. Uthe basazimisele ngokuthola * -100% kwa-matric njengoba bethole * -99% nyakenye. USihlalo wesigungu esilawula isikole, uNkk Siziwe Chili, unxuse uNgqongqoshe wezeMfundo KwaZulu-Natal uMnuz Mthandeni Dlungwane ukuthi angenelele kulesi simo. Uthe sebabiza inqwaba yemihlangano bezama ukuxazulula lesi simo. “Isikole siphuma endaweni embi kakhulu, sasibizwa ngawo wonke amagama singenzi kahle manje senza kahle futhi sibheke * -100% kwa-matric. Othisha nabafundi bathukile manje ngokwenzekayo cabanga le nto yenzeke kubhalwa * -matric,” kusho yena. UNkk Sithole uthe imoto ebipake esikoleni eyesitshudeni sase-Unisa esacela ukuyipaka khona ngoba lapho kuhlala khona umyeni waso ayingeni imoto. ULt Col Thulani Zwane, okhulumela amaphoyisa, uthe iqulu labantu ligasele esikoleni lashisa ama-deski, amakilasi, laphihliza amawindi lashisa nemoto iToyota Yaris wathi kuphenywa icala lokucekela phansi impahla nokudala udlame. Okhulumela uMnyango wezeMfundo, uMnuz Sihle Mlotshwa, usigxekile lesi sehlakalo wathi abanenkinga nohulumeni akumele badubele ezikoleni. Uthe bathembe abomthetho kulolu daba wathi abafundi bazibhalile izivivinyo.