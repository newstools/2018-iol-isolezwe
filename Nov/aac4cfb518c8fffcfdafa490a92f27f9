UNGQONGQOSHE wamaBhizinisi kaHulumeni uMnuz Pravin Gordhan usevulele umholi we-Economic Freedom Fighters uMnuz Julius Malema amacala ngokumdicilela phansi isithunzi. UGordhan uvulele uMalema icala lokumhlambalaza, ukudicelela phansi isithunzi sakhe nelokubhebhezela udlame eBrooklyn Police Station, ePitoli. UMalema ngeledlule ukhwele wadilika kuGordhan embiza ngenja esetshenziswa yizicebi ezingabelungu ukuqhwaga amandla oMbuso. Ekhuluma nabezindaba ngephandle kwalesi siteshi samaphoyisa uGordhan uthe sekumumi emphinjeni ukudelwa uMalema. “Esikuvezayo ukuthi ngeke sisakwazi ukumelana nokumbozwa kwenkohlakalo kuleli kusetshenizwa ukucwaswa ngokwebala, ukuhlaselwa kwemindeni kanye nokuhlaselwa kwezombusazwe. Ngakho nginqume ukuthi sekwanele,” kusho uGordhan. “Uma ufuna ukuqophisana nathi ngezombusazwe ayikho inkinga, kodwa uma uzoqamba uhlasele imndeni yabantu uhlukanisa iNingizimu Afrika phakathi. Akwamukelekile neze lokho. Ibala lomuntu isihloko esibucayi kulelizwe,” kuqhuba yena. FUNDA: Uchaphe uGordhan ngenhlamba Ngeledlule uMalema uchaphe ngenhlamba uGordhan ngesikhathi ekhuluma nabalandeli be-EFF ngaphandle kwebhilidi okusingethwe kulo ikhomishini ngokulawulwa kombuso yidlanzana. Ngaleso sikhathi uGordhan wayefakaza kule khomishini. “UGordhan uyinja yabelungu abasebenzisa uMbuso. Uma uhlasela kukhala bona, ukhohlakele futhi akahlukile kuloyo owayengumengameli uMnuz Jacob Zuma. BakuWhatsApp ofanayo ophethwe wuCyril Ramaphosa. Bafunda inkohlakalo kwi-ANC. Mina angikhohlakele ngoba angikaze ngivakashele emzini wakwaGupta futhi angikaze ngizwane namalungu akhona,” kusho uMalema. Waphinde waveza nokuthi  uGordhan unamasheya ezinkampanini zabacindezeli futhi indodakazi yakhe yathola uR8 million ngokusebenzisana nohulumeni. Ngesonto uMalema uqhubekile nokukhuluma ngendodakazi kaGordhan eveza ukuthi kuyenzelelwa uma kusolwa yona. “Uma kuyindodakazi eyiNdiya, kulungile, udaba luvaliwe, asikho isidingo sokuthi kuphenywe izitatimende zaseBhange,” kusho uMalema. UGordhan uyakuchitha ukuthi akhona amabhizinisi ahlanganisa indodakazi yakhe nohulumeni. 