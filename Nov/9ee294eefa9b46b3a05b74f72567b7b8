Abezimo eziphuthumayo namaphoyisa babizwe endaweni yesigameko emgwaqweni * -Iron eVerulam emuva kokuba kutholakale ugebhezi lomuntu. Ugebhezi, ngokusho kwabezimo eziphuthumayo bakwaReaction Unit South Africa, lutholwe umsebenzi welinye lamabhizinisi akule ndawo kanti olomuntu owayefake izinyo lesiliva. AbakwaReaction Unit bathi awekho amanye amathambo atholwe kule ndawo okutholwe kuyo ugebhezi. Okhulumela amaphoyisa KwaZulu-Natal, uColonel Thembeka Mbele, uthe kusaphenywa ngogebhezi olutholakele. “Amaphoyisa aseVerulam avule idokodo emuva kokutholakala kogebhezi lwekhanda lomuntu ngoMgqibelo. Kuzokwenziwa ulibofuzo ukuze kutholakale ukuthi olukabani ugebhezi nokuthi ngabe wabulawa kanjani lo muntu,” kusho uCol Mbele. Isolezwe lithole ukuthi ukutholakala kogebhezi kubathusile abantu bakule ndawo okungaziwa ukuthi olukabani. Amaphoyisa anxuse noma ngubani ongaba nolwazi ngomuntu owayenezinyo lesiliva owalahleka ukuba axhumane namaphoyisa ngokushesha.