Uhulumeni ukusukumele phezulu ukutholakala kwalo kangangokuba uthumele i-Agricultural Research Council (ARC) ukuthi iyophenya ngalo. Obhekelele ezokuXhumana eMnyangweni wezoLimo KwaZulu-Natal, uNkk Phathisa Mfuyo, uthe bayazi ngokuqubuka kwe-bbtv esifundeni Ugu lapho ihlukumeza khona abalimi abenza inzuzo, abangayenzi inzuzo nabasafufusa. “Sihlangene nazo zonke izinhlaka ezithintekayo - abalimi abenza inzuzo, abasafufusa abatshalela ukudla kwemindeni yabo. Kukhona nethimba le-ARC nabasebenzi bomnyango. Baqeqeshiwe abalimi ukuze bakwazi ukubona izimpawu ze-bbtv ukuze basheshe bayinqande. Ayikho ingozi ekudleni ubhanana ngoba wonke obunesifo ucekelwe phansi kwasala lowo ongenankinga,” kusho uNkk Mfuyo. Uthe banezinsiza zokulwa ne-bbtv futhi bahlale bexoxa nabalimi nomphakathi. Baqeqeshe nabalimi ukuze banqobe lesi sifo. Ngaphambi kokuthi i-bbtv itholakale KwaZulu-Natal ibidla lubi eZambia naseMozambique. Khonamanjalo iNational Institute for Communicable Diseases (NCID) ithe isebenzisana noMnyango wezeMpilo KwaZulu-Natal ukwenza ucwaningo ngokuqubuka kwegciwane elitholakal ekudleni i-salmonella. Isalmonella itholakala enyameni, emikhiqizweni yobisi nasemaqandeni. Izithelo nemifino ziyalithola igciwane uma ziwashwe emanzini angahlanziwe. Kusanda kuvela ukuthi kunabantu abadle amaqanda esitolo sokudlela eThekwini base beyagula. I-NCID igqugquzele abantu ukuthi bawashe izandla, baqinisekise ukuthi ukudla kuphekwa kuvuthwe futhi kusetshenziswe amanzi ahlanziwe. Ukudla osekuphekiwe kufanele kugcinwe endaweni efanele okubalwa kuyo ifriji uma kufanele kugcinwe kubanda.