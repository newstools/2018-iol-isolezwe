Lokhu kwenzeke izolo ekuseni ngemuva kokuthi ubuholi obusha bomkhandlu buthathe isinqumo ngoLwesihlanu okuthiwa sasingekho emthethweni isinqumo sokumisa uMnuz Sya Ntuli, oyimenenja kamasipala. Nokho ugcine evunyelwe ukungena ngaphakathi wabe esenikezwa incwadi yokuba achaze ukuthi kungani kungafanele amiswe emsebenzini. Kuthe kusenjalo noNtuli waletha incwadi kuSomlomo omusha, uMnuz Lucky Khumalo we-ANC evela ku-IFP Isolezwe elinayo ikhophi yayo, okungeyokuxosha ikhansela layo eliqokelwe ukuba imeya entsha ngoLwesihlanu, uMnuz Thabani Mlotshwa. Le ncwadi isayinwe uSihlalo we-IFP Political Oversite Committee, inkosi uRussel Cebekhulu. Incwadi ithi uMlotshwa usexoshiwe eqenjini nokuba ikhansela le-IFP ku-ward 3 eGlencoe. Le ncwadi ikhishwe ngoLwesihlanu ngemuva nje kwemizuzwana uMlotshwa evotelwe ukuba imeya. Uxoshwe ngoba esolwa ngokuvota ne-ANC. Kuthe kusenjalo izolo umkhandlu wakhetha iphini lemeya, okuyisikhundla esithathwe i-ANC kwangena ikhansela uMnuz Sduduzo Mdluli kaKhongolose. USomlomo uKhumalo uthe bayitholile incwadi yokuxosha imeya kodwa abakwazanga ukukhuluma ngayo ngoba ibingekho ohlelweni losuku okusho ukuthi uMlotshwa usaqhubeka nokuba imeya. “Okunye siyavuma ukuthi kube nephutha ngoLwesihlanu ngokumisa uNtuli ngaphandle kwemigudu ethile kodwa namhlanje selulekwe uMnyango wezokuBusa ngokuBambisana neziNdaba zoMdabu KwaZulu-Natal sambhalela incwadi okumele ayiphendule zingakapheli izinsuku eziyisikhombisa. UMlotshwa yena useyimeya njengoba ubekhona elawula umhlangano,” kusho uKhumalo. Uthe izibhamu ebeziqhuma bekungabaqaphi bomkhandlu belawula isimo ebesishubile. UMlotshwa uthe ayikho incwadi asayitholile. Okhulumela i-IFP, uMnuz Mkhuleko Hlengwa uthe abayazi leyo ncwadi ngoba iqembu belingakahlangani nesigungu esijutshwe eNdumeni. “Noma ngabe singamahlathi kangakanani kodwa akukwazi ukuthi umuntu angakhethwa manje bese exoshwa khona manje. Ubesebekwe nini amacala lowo muntu. Uyabona le nto engihlale ngikhuza ngayo yemithombo enidukisayo. Umuntu othi uMlotshwa uxoshiwe wogula ngekhanda. Iqembu lizolinda umbiko wePolitical Oversite Committee bese liphawula ngokwenzeke eNdumeni,” kusho uHlengwa. Uthe i-IFP inemithetho eyilandelayo ngomuntu osuke emiswa noma exoshwa, ayilona ihlathi noma inkantolo yasehlathini.