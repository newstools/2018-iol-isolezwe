Owesilisa wasoKhalweni Reserve, Edlebe, eMahlabathini, zimkhalele emuva kokutholwa kwesidumbu sikaNqobile Mabaso sigwazwe inqwaba yamanxeba ngeSonto ebusuku. Isolezwe lithole ukuthi uma kuhlolwa isidumbu sikamufi kutholwe ukuthi sinezimpawu zokudlwengulwa. Ngokuthola kweSolezwe, le ntombazanyana iphumile endlini yakubo, babona ingasabonakali ekhaya. Ibe isibhekwa naye umsolwa kuthiwa ubeyingxenye yabasizile ukuyibheka. Intombazane itholakale isishonile, kunezimpawu zokudlwengulwa njengoba kuthiwa iphenti ebiligqokile belikhunyuliwe, kukhona nokulimala esithweni sangasese. Amaphoyisa aseMahlabathini alandele umkhondo, kwaboshwa umsolwa. Okhulumela amaphoyisa KwaZulu-Natal, uLt. Colonel Thulani Zwane, uthe umsolwa oneminyaka engu-44 ubhekene necala lokubulala. Uvele namhlanje enkantalo yaseMahlabathini,” kusho uZwane. Imiphumela yecala ibingakaziwa njengoba idokodo belisagcinwe enkantolo. Isolezwe lithole ukuthi kusazohlolwa isidumbu sikamufi ukuze kucace ukuthi ngabe udlwenguliwe yini. Uma kutholakala ukuthi kube khona ukudlwengulwa kuyobe sekwengezwa icala. Lesi senzo kuthiwa umphakathi uwushiye uthukile ungazi noma izingane zabo ziphephile yini. Umthombo weSolezwe ocele ukungadalulwa uthe bakhathazeki ngezingane zabo. Kunzima nokuvumela izingane ukuba zidlale emnyango emuva kwalesi sigameko.” Imizamo yokuthola umndeni kamufi ayizange iphumelele izolo njengoba izinombolo zomndeni zingazange zitholakale kwaze kwashaya isikhathi sokushicilela.