UMnuz Nduduzo Magwaza (37) obengumnikazi weYoung Minds Tuck Shop esemgwaqweni uMabhunu kwa-F eNtuzuma, uphithene ikhanda kusuka kudilizwe isitolo sakhe ngoLwesihlanu. Ukhala ngokuthi ikhonteyna abeyenze isitolo iklajwe yaba izicucu ngabasebenzi bakamasipala abebehambisana namaphoyisa. Kule khonteyna ubedayisela aphinde ayenze ihhovisi lokudweba amaplani ezindlu. Uthe wayilandela imigudu yokusebenza futhi nomphakathi ungenankinga. Uveze ukuthi inkinga bekuwukuthi umgwaqo obhalwe ngayo awukakaveli ohlwini lukamasipala, obekubambezela nokuthi athole incwadi ephelele yokusebenza. Udaba lokokususwa kwesitolo luqale ukushuba ngenyanga edlule uMagwaza ethola incwadi emxwayisayo. Incwadi ebhalwe wuMasipala ngo-Okthoba 29 iveza ukuthi ikhonteyna kumele isuswe ngoba iphazamisa ukuhamba kwabantu nezimoto. “Emuva kokuthola incwadi ngaya ekhanseleni ngiyolibikela. Labhala incwadi licela uphiko lwamabhizinisi kumasipala ukuthi ikhonteyna ingasuswa. Ngaphinde ngaqoqa amagama omphakathi osayine incwadi usho ukuthi awunankinga ngokubekwa kwekhonteyna njengoba bekukhona ofake isikhalo ekhala ngokuthi kugcwala kuyo izixuku,” kuchaza uMagwaza. Uveze ukuthi wazihambisela mathupha incwadi emahhovisi kamasipala emuva kosuku ethole incwadi. Umangele ngoLwesine olwedlule kufika abasebenzi bakamasipala bezobuza ukuthi kungani ikhonteyna ingakasuswa. “Ngichazile ukuthi ngiyihambisile incwadi nohla lwamagama amalungu omphakathi angenankinga nokusebenza kwesitolo. Abazange bayizwe incazelo yami kunalokho bafika ngakusasa bezodiliza ngingekho. Okubi wukuthi ikhonteyna ifile ngeke ngikwazi ukuphinde ngiyisebenzise ngoba bebeyiklabha. Kufe nezinye izimpahla zaduka,” kusho uMagwaza. UMnuz Thomas Ntshangase oyikhansela uthe uphoxekile ngalolu daba ngoba akasazi isizathu sokudilizwa kwesitolo. Uthe isitolo besisebenza ngokusemthethweni futhi ukuqinisekisile lokhu nangencwadi ayibhalele umasipala emuva kokuthi uMagwaza ethole isexwayiso ngenyanga edlule. “Kukhona ilungu lomphakathi elifake isikhalo ngoba libona ukuthi ikhonteyna iyaliphazamisa, alikwazi ukwenza izinto zalo. Ngisho umphakathi uthukuthele ngoba umfana ubezizamele eziphilisa ngesitolo, nomphakathi uhlomula,” kusho uNtshangase. Okhulumela uMasipala uMnuz Msawakhe Mayisela uthe bayanakekela futhi bayakukhuthaza ukuthi abantu baqale amabhizinisi ukuze baziphilise. “Esikugcizelelayo ukuthi abantu balandele imithetho yokusebenza. Sisazoyicubungula eyokucekelwa phansi kwempahla yakhe,” kusho uMayisela .