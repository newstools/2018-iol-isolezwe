Irepo rate yimali ekhokhwa ngamabhange uma eboleke imali eSARB. Amabhange wona athe azonyusa i-prime lending rate okuyinzalo ekhokhwa abantu abakweleta amabhange ibe wu-10.25%. UKganyago uthe amalungu amathathu avotele ukuthi i-repo rate ihlale ku-6.5% kwathi amathathu avotela ukuthi inyuswe nokuphoqe ukuthi kube nenkulumo mpikiswano kwaze kwavunyelwana ngokuthi inyuke. Phakathi kwezizathu eziholele ekunyukeni kwemalimboleko wukunyuka kwamandla emali ami ku-5.1% esuka ku-4.9%. UKganyango uthe ukungakhuli kahle komnotho nakho kubaphoqe ukuthi banyuse imalimboleko. Uthe ngonyaka ozayo umnotho balindele ukuthi ukhule ngo-0.6% kuthi ngo-2020 ukhule ngo-1.9% ngakho kudingeka amaqhinga okungenisa imali emnothweni. Emuva kwesimemezelo sikaKganyago iRandi lidlondlobalile laba wuR13.74 lisuka kuR13.84 Isazi somnotho nezomthetho uSolwazi Bonke Dumisa sigqugquzele abantu ukuthi babophe izifociya ngoba ukunyuka kwemalimboleko kusho ukunyuka kwenzalo yezikweletu zabo. Wenze isibonelo sokuthi umuntu onebhondi yendlu engenayo inzalo emile uzokhokha imali ethe xaxa, kanjalo nokhokhela imoto nonesikweletu esithile uzokhokha imali ethe xaxa. “Kuzonyusa izindleko kubantu ngoba bazokhokha imali eyengeziwe kukho konke okudinga imali. Okubuhlungu wukuthi kuzonyuka nezindleko zokuqhuba ibhizinisi eNingizimu Afrika okuzoholela ekutheni ezinye izinkampani zivalwe bese kudilizwa abantu,” kusho uDumisa. UNksz Mamello Matikinca ongusomnotho omkhulu kwaFNB uthe bebelindele ukuthi iBhange loMbuso linyuse imalimboleko ngenxa yokungakhuli komnotho nenkinga yamandla emali. “Inhloso yeBhange loMbuso wukuletha uzinzo kwezomnotho nokuqinisekisa ukuthi uyakhula. Belinengcindezi enkulu ngoba umnotho awukhuli kahle, iRandi belinokuntenga futhi nentengo ka-oyela ibilokhu iphezulu njengoba bekunyuka uphethroli njalo. Sicela abantu babophe izifociya,” kusho uNksz Matikinca. ICosatu isigxekile isinqumo sokunyuswa kwemalimboleko, ikhala ngokuthi sizonswinya abasebenzi, sinyuse nezinga labaswele umsebenzi. “Besingekho isidingo sokunyuswa kwemalimboleko ngoba amandla emali asaku 5.1% okusho ukuthi awakasedluli isikalo seSARB ethi kufanele abe phakathi kuka-3% no-6%. Kuzoyingenisa kanjani imali ukuklinywa kwabasebenzi abavele bethwele kanzima emuva kokunyuswa kwentela ekhokhwa uma uthenge izimpahla? I-SARB kufanele ibhekelele abantu kodwa iyona ebaklinyayo,” kusho uMnuz Sizwe Pamla okhulumela iCosatu kuzwelonke.