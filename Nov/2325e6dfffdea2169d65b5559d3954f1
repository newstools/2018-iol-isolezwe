ULt Colonel Thulani Zwane wamaphoyisa KwaZulu-Natal, uthe azikho izinto ezimbi ezibe khona ngaphandle kwezokudayiswa kwamathikithi abunjezelwe nabangene enkundleni. “Isimo besisiqaphe ngeso lokhozi, kukhona onogada namaphoyisa ngaphakathi nangaphandle kwenkundla iMoses Mabhida. Sibophe abantu abawu-10 abaneminyaka ephakathi kuka-20 no-45. Bazovela kusasa (namhlanje) enkantolo yeMantshi yaseThekwini. Abayisikhombisa baboshelwe ukudayisa amathikithi akade bezithengele wona kodwa akade sebefuna ukwenza inzuzo ngawo. Ababili baboshelwe ukudayisa amathikithi omkokotelo kwathi oyedwa waboshelwa ukungena enkundleni,” kusho uZwane. Abalandeli beKaizer Chiefs sebake bashisa izihlalo eMoses Mabhida, bacekela phansi nemishini yokusakazwa kwebhola emuva kokuthi iqembu labo lidliwe. NgoMgqibelo idliwe iChiefs kodwa abalandeli bayo babonakale bephuma eMoses Mabhida futhi abazange basuse uthuthuva. Ngaphandle kwababoshiwe, uZwane uthe azikho ezinye izigameko ezibikiwe ngisho noma sekuphela umdlalo abantu bebeqashwe ngeso lokhozi. “Amaphoyisa ebesiqaphile isimo kusukela ungakaqali umdlalo kwaze kwaba uyaphela. Ngisho sebegoduka ezokuphepha bezisaqinile. Lokhu kuholele ekutheni kungabikhona izigameko ezimbi ezibikwayo,” kusho uZwane. Khonamanjalo adedelwe ngebheyili amadoda amane aboshwe ngoLwesibili odlule edayisa amathikithi eTelkom Knockout ngoR500. ULt Colonel Zwane uthe amadoda abanjwa namathikithi awu-110 aboshwa ase evela enkantolo yeMantshi yaseThekwini ngesonto eledlule. “Amadoda azobuya enkantolo maduze ngoba adedelwe ngebheyili,” kusho uZwane.