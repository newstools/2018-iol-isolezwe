Kuthiwa uMnuz Philani Msomi uhlaselwe abalisa bangakubo ngeledlule ngoba bemsola ngokuthi ungene endlini wabopha ingane yakhona eneminyaka engu-16 wase ethatha uR50. Umalume wakhe, uMnuz Mpiko Msomi, uthe umshana wakhe uphuthunyiswe esibhedlela emuva kokunenebulwa yilaba balisa okuthiwa bebemshaya ngomphini wepiki bephinde bamshaye nangobhushi ngoba bemsola ngokweba. Uthe okubaphatha kabi ukuthi laba balisa baboshiwe kodwa babuye badedelwa. “Kubuhlungu kuthina siwumndeni wakhe ngoba ulinyaziwe kabuhlungu waze walaliswa esibhedlela kodwa abantu abenze lokhu badedelwa. Asiqondi ukuthi kanti umthetho usebenza kanjani?” kusho uMsomi. Ukhale nangokuthi lesi sigameko senzeke ngoLwesibili ekuseni futhi sabikwa emaphoyiseni kodwa abasolwa baze baboshwa ngoLwesine khona ngeledlule ngoba naye eselandelele ezama ukuthola ukuthi ababoshiwe ngani? Uphinde wakhala ngokuthi ifomu iJ88 eligcwaliswayo elikhombisa amanxeba omuntu osuke elinyaziwe, nalo belingazange ligcwaliswe, wathi ukholwa ngukuthi nakho kube nomthelela ekutheni kugcine kudedelwa abasolwa. UMsomi osanda kudedelwa esibhedlela, uthe akaphathekile kahle njengoba abasolwa eseke wababona becanasa ngaphandle. Uthe akukho okucacile ngokuthi badedelwe kanjani laba balisa. Echaza indlela alinyazwa ngayo, uthe laba balisa bamthatha ngezikhathi zasekuseni ecenta kwamalume wakhe. “Ngesikhathi sebengithathile bangishaya ngenduku kwathi uma iphuka basebenzisa umphini wepiki nobhushi wotshani. Ubhushi babewuphendulile kodwa bewungisika uma bengishaya ngawo. Nginezibazi zawo ezingalweni nasekhanda. Ngase ngichama negazi ngesikhathi ngisanda kulimala. Namanje ngixhume ipayipi lomchamo,” kusho uPhilani. Okhulumela amaphoyisa KwaZulu-Natal, uCol Thembeka Mbele ukuqinisekisile ukuthi amaphoyisa avule icala lokushaya ngenhloso yokulimaza. Uthe kuboshwe abalisa ababili oneminyaka engu-35 noneminyaka engu-27. Uqhube wathi laba balisa bavele enkantolo ngoNovemba 19, wathi akazi ukuthi babuyela nini enkantolo.