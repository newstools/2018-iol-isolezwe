Ihhovisi likazwelonke emaphoyiseni sekuphele isonto lizama ukuthola ulwazi emaphoyiseni ase-Eastern Cape ngokubulawa kukaMnuz Bonginkosi Shoyisa (45), isidumbu sakhe esatholwa endlini abegcinwe kuyo ePort Elizabeth sesonakele, ekopolotwe amehlo wathelwa nge-acid. UShoyisa ubehlala kule ndlu eseWalmer ethathwa njengephephile ukuze akwazi ukuyofakaza ecaleni lokubulawa kowayenguMcwaningi maBhuku kaMasipala waKwaNongoma, uMnuz Archie Duma owayezodedela umbiko oshaqisayo wenkohlakalo emkhandlwini. Okhulumela amaphoyisa kuleli, uColonel Brenda Muridili, uthe namanje basalinde izimpendulo ohlakeni oluqondene nalolu daba lokushona kukaDuma ngemuva kokuba Isolezwe lamthumelela i-email ngeSonto. “Abophiko oluqondene nalolu daba abakasiphenduli kuze kube manje. Sizokwazi ukuphawula uma sebesinikeze yonke imininingwane,” kusho uColonel Muridili. Kulolu daba umndeni ufuna izimpendulo ngoba amaphoyisa awutshela ukuthi ugulile uShoyisa kodwa umbiko wokuhlolwa kwesidumbu kaDkt Gregory Hanslo ukhomba ukuthi wabulawa wakhishwa namehlo, washiswa nge-acid. Umfowabo kamufi uMnuz Simon Shoyisa uthe okubi ukuthi nonina, uNkk Nompumelelo Shoyisa, usebalekile ekhaya ngoba uyesatshiswa. Icala obekuzofakaza kulo umufi bekumele liqale ukuqulwa ngoMsombuluko eMthunzini ngemuva kokuba lisuswe KwaNongoma kodwa umsolwa, uMnuz Phakamani Innocent Mthembu ushintshe ummeli ngomzuzu wokugcina kanti usuku lokuqulwa kwalo selophuma ngoDisemba 12.