Lezi zindaba zivezwe wuNgqongqoshe wezokuThuthukiswa koMnotho, ezokuVakasha nezeMvelo KwaZulu-Natal, uMnuz Sihle Zikalala, izolo ngesikhathi ethula uhlelo lwamaholidi lwesifundazwe. UZikalala uthe zingaphezu kuka-600 000 izivakashi ezivela kwezinye izifundazwe ezazigcwele KwaZulu-Natal ngonyaka odlule, kulo nyaka bahlela ukuheha eziwu-850 000 ezivela kwezinye izifundazwe neziwu-150 000 ezivela kwamanye amazwe. “Lokhu kusho ukuthi kuzongena uR1.8 billion emnothweni waKwaZulu-Natal futhi lokhu kuzosisiza ukuthi sifinyelele ezinhlelweni zethu zokudala amathuba omsebenzi awu-183 000,” kusho uZikalala. Ucele abantu ukuthi babhukhe ezindaweni ezibhaliswe ngokusemthethweni ngokungena kwi-website yeTourism KwaZulu-Natal. Uthe abantu bazobe bephephile emabhishi ngoba abasebenzi beKZN Sharks Board bayasebenza futhi bawahlola nsuku zonke amanethi avimbela oshaka ukuba beze osebeni lolwandle. IMeya yeTheku uNkk Zandile Gumede ithe bawu-1.3 million abantu abavakashela iTheku minyaka yonke ngamaholidi kaDisemba futhi bakulungele ukwamukela izivakashi ngezandla ezifudumele. Uthe njengoba imicimbi izobe ithe chithi saka amaphoyisa kaMasipala weTheku nawakwaSAPS azobe echithiwe kuwo wonke amakhona aleli dolobha eqaphe isimo. “Sithembisa abantu abavakashela eThekwini isikhathi esimnandi esingenazo izigameko ezimbi ngoba ezokuphepha zizobe ziqinile. Sizoqala ukuba matasa ngomdlalo wokukhumbula uMandela weBafana Bafana, size ngomdlalo wabakhaya baseSoweto, i-Orlando Pirates neKaizer Chiefs, amaCrown Gospel Awards, iFillUpMoses Mabhida, Durban Jazz, Durban Braai Day, Maskandi Festival neJanuary 8 Statement. Siyilungele yonke le micimbi sithi abantu abeze eThekwini,” kusho uNkk Gumede. Uthe kuzobashubela nabenza amaphathi ebhishi nabaphuza esidlangaleni ngoba amaphoyisa akhona ukuqinisekisa ukuthi imithetho kamasipala iyasebenza. UMnuz Wonder Mbutho oyiSenior Lifeguard ebhishi iBay of Plenty ukhale ngabantu abangalaleli uma besebhishi wathi yibona ababanika inkinga ngoba babhukuda ezindaweni ezingafanele. “Sicela abantu basilalele uma bebhukuda ebhishi ngoba yithina esibonayo ukuthi ulwandle lunjani. Sicela babhukude lapho sibayalele khona ukuze bagweme ukuminza. Sesibalindile futhi siyajabula ngezinsiza esinazo ngoba sinezithuthuthu zasemanzini nemikhumbi yokusiza abazoba nezinkinga,” kusho uMbutho.