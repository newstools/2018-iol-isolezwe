Izidumbu zikaNkk Nonhlanhla Zondi (57) obenguthisha esikoleni iNoodsburg Primary ngaseBhamshela noNksz Slindile Buthelezi (27), waseShowe, zitholwe ngamaphoyisa nabantu benkampani ye-tracker. Indodakazi kaNkk Zondi, uNkk Mendy Motau, ithe basola ubugebengu ngokubulawa kukanina ngoba ubengakaze ababikele ukuthi kukhona izitha anazo. Elandisa ngalesi sigameko uNkk Motau, uthe umshayele ucingo unina njengenjwayelo kodwa wangamthola washayela uNksz Buthelezi ucingo lwakhe obeluvaliwe. “Ngibe sengikhathazeka ngashayela umakhelwane ngamcela ukuthi ayongibhekela ekhaya ngoba ngishaya ucingo angitholi muntu. Umama wakwamakhelwane umemezile kwangaphendula muntu, ngamcela futhi ukuthi akacele indodana yakhe ijombe ucingo iyobheka. Ifice isicabha sivuliwe ngaphakathi endlini kungekho muntu,” kusho uNkk Motau. Uthe ubacele ukuthi bambhekele ukuthi ikhona yini imoto egaraji, yathi ayikho wabe eseshayela inkampani ye-tracker. “Ngenhlanhla abantu be-tracker bangisizile ngoba imoto kamama ngesikhathi iphuma egaraji yaphuma ngegama lami. Bangitshele ukuthi imoto ise-Alexandra eGoli ngabatshela ukuthi leyo moto intshontshiwe,” kusho uNkk Motau. Uthe abantu be-tracker baye e-Alexandra bayithola imoto ebinabesilisa. “Abe-tracker baqhubekile nophenyo lwabo bebheka ukuthi imoto ihambe kuphi nokuthi yikuphi lapho ime khona isikhathi eside bathola ukuthi yisesimobeni eTable Mountain lapho kutholakale khona izidumbu,” kusho uNkk Motau. Okhulumela amaphoyisa KwaZulu-Natal, uColonel Thembeka Mbele, uthe abasolwa abathathu abaneminyaka ephakathi kuka-18 no-20 bavele eNkantolo yeMantshi yaseMgungundlovu izolo mayelana necala lokubulawa kukathisha nomsizi wakhe. Uthe uphenyo lwamaphoyisa luholele ekutheni kutholakale imoto kathisha e-Alexandra. “Abasolwa baphinde batholwa nezinye izimpahla zikamufi, baboshwa babuyiselwa KwaZulu-Natal ukuze babhekane namacala,” kusho uColonel Mbele.