Lokhu kulandela izigameko zokushaywa kweziguli nabasebenzi bezempilo emawadini anakekela iziguli ezisuke ziphethwe ngezinye izifo ezixutshwa neziguli eziphazamisekile emqondweni. Kuthiwa esinye sezigameko senzeke ngesonto eledlule kuso lesi sibhedlela, lapho isiguli esiphazamiseke emqondweni sishaye esinye isiguli ebesilaliswe ewodini labagulayo. Isiguli esilaliswe kulesi sibhedlela nesicele ukuthi igama laso ligodlwe ngoba sisaba ukucwaswa sithe sithukile ngesikhathi sibona belaliswa neziguli eziphazamisekile emqondweni ewodini labesilisa abagulayo. Sithe okusithuse kakhulu kube ukushaywa kwesinye isiguli sishaywa yisiguli esiphazamisekile emqondweni. Umsebenzi osebenza kwelinye iwodi labesilisa abagulayo kulesi sibhedlela ongathandanga ukudalulwa uveze ukuthi umhlengikazi usanda kushaywa yisiguli esiphazamisekile emqondweni ngesibhakela kusona lesi sibhedlela. Uthe lesi sibhedlela silungisa uphiko okulaliswa kulo iziguli eziphazamiseke emqondweni nokwenza ukuthi zifakwe emawodini abaphethwe ngezinye izifo. Umsebenzi wakulesi sibhedlela uthe iziguli bezivame ukuyiswa esibhedlela iKing Dinuzulu kodwa naso lesi sibhedlela sathi ngeke sisakwazi ukuzithatha ngoba sixakwe umthamo oza kusona. Umsebenzi waseKing Dinuzulu ongathandanga ukudalulwa uthe nabo babhekene nenkinga efanayo yokuxutshwa kweziguli eziphazamisekile emqondweni neziphethwe ezinye izifo. Uthe ngokujwayelekile iziguli ezikhombisa ukuphazamiseka emqondweni zilaliswa ewodini labalimele bese zidluliselwa kwelabagulayo. Uthe kufanele engabe zigcinwa nezinye isikhathi esingamahora angu-72. “Alulandelwa ngendlela uhlelo lokugcinwa kwazo amahora angu-72. Lezi ziguli zihlaliswa nezinye izinyanga ezintathu kokunye ngaphezulu,” kusho lo msebenzi. Uthe inkinga kwaba ukungaphothulwa kokwakhiwa kwamanye amawodi kulesi sibhedlela nokwenza ukuthi bangabi nendawo eyenele. Unobhala wenyunyana yabahlengikazi iDemocratic Nursing Organisation of South Africa (DENOSA, uMnuz Mandla Shabangu uthe bakhathazekile ngesimo esikhona nathe sisezibhedlela eziningi kulesi sifundazwe. Uthe lesi simo sibeka abasebenzi neziguli engcupheni futhi senza abasebenzi bazithole bengakwazi ukuvikela iziguli. Okhulumela uMnyango wezeMpilo KwaZulu-Natal, uNksz Ncumisa Mafunda, uthe bakhathazekile ngale mibiko futhi bakukhathalele ukuphepha kweziguli nabasebenzi. Uthe kunengxenye yesibhedlela i-Addington elungiswa uphahla ngenxa yomonakalo owenzeke ilungiswa. UNksz Mafunda uthe ngenxa yokungaphephi kwelinye lamawodi isibhedlela siphoqeleke ukuthi sikhiphe iziguli ebezikulo sizifake ewodini eliphephile. “Nakuba zikhona izinhlelo zokuqapha isimo kuleli wodi kodwa nathi siwumnyango azisigculisi. Yingakho siwuMnyango wezeMpilo noweMisebenzi yoMphakathi eKZN sesiphezu kwezinhlelo zokuthuthukisa isimo saleli wodi ukuqinisekisa ukuthi iziguli ezigula ngokwejwayelekile zihlala ngokuhlukaniswa nangokuvikeleka ngaso sonke isikhathi kulezo eziphazamiseke ngokomqondo,” kusho uNksz Mafunda. 