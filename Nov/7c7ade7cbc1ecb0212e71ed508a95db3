YIZE ebemncane ngeminyaka kodwa ubeyinkunzi emidwayidwa kwezombusazwe obengungqongqoshe wezaseKhaya kuleli, uMnuz Malusi Nkanyezi Gigaba, izolo omemezele ukuthi uyesula esikhundleni sakhe. UGigaba usula nje, ubesesebenze iminyaka engu-22 kwezombusazwe kanti uke wathishwa ngokuthi angaba ngumengameli wezwe. Lo mholi (47) uzalelwe eMandeni wafunda eMathonsi Primary khona eMandeni ngasekuqaleni kweminyaka yawo-1980. Usuke eMathonsi wayofunda eVryheid State High, lapho eqede khona umatric ngo-1988. Ngalesi sikhathi uGigaba uqale wazimbandakanya nezinhlangano zabafundi okubalwa kuzo iCosas, iSouth African Youth Congress (Sayco), iSouth African Student Congress (Sasco) neYoung Christian Students. FUNDA:Â Ugobe uphondo wesula uGigaba ICosas neSasco badlelana ne-ANC. Ukuzimbandakanya kwakhe nalezi zinhlangano kuholele ekutheni angene kwi-ANCYL asebenze ezinhlakeni zayo ezahlukene waze wagcina esengumengameli wayo. UGigaba ujoyine i-ANCYL ngo-1990 ngemuva kokuthi izinhlangano ezazilwela inkululeko zavulwa umlomo. Wathola iziqu zakhe zeBachelor of Pedagogics eNyuvesi yaseWestville manje esiyiNyuvesi yaKwaZulu-Natal. Ngo-1993, esafunda khona eWestville, wakhethwa njengoSihlalo weSasco. Kwathi ngo-1994, wakhethwa njengoSihlalo we-ANCYL eningizimu neKwaZulu-Natal. Uke waba futhi nguNobhala we-ANCYL KwaZulu-Natal waphinde waba yilungu elengeziwe lobuholi be-ANC esifundazweni kusuka ngo-1994 kuya-1996. Ngasekupheleni kuka-1996, wakhethwa njengomengameli we-ANCYL. Waqopha umlando ngokuba ngumengameli walolu phiko amahlandla amathathu elandelana. Phakathi kuka-1999 no-2001, uGigaba wakhethwa njengelungu lePhalamende le-ANC, ngawo futhi * -2001, wesula kwathi ngo-2002, iNyuvesi yaseCuba yamhlonipha ngomklomelo ophezulu onikwa abafundi nabaholi bentsha eCuba. Ngo-2004 wakhethwa futhi njengelungu lePhalamende lapho aqokwa njengePhini likaNgqongqoshe wezaseKhaya, okuwumsebenzi ahlale kuwo kwaze kwaba ngu-2010. Ngo-2011 wakhethwa njengoNgqongqoshe wamaBhizinisi kaHulumeni. Kuthe Ngo-2017, wakhethwa njengoNgqongqoshe wezeziMali. Lesi sikhundla sokuba nguNgqongqoshe wezeziMali asizange simnike ukuthula uGigaba njengoba kade ehlale esezindabeni esolwa ngenkohlakalo ngokusondelana kwakhe nomndeni wakwaGupta. 