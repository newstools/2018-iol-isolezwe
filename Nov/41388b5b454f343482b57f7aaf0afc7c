Abasolwa, okuyikhansela laku-ward 10, KwaPata uMnuz Nkosinathi “TK” Gambu, oMnuz Skhanyiso Zimu, Sifiso Mbele, Mlungisi Zimu, Ayanda Ngubane noGift Zungu bebevele enkantolo ngoLwesihlanu, bezolalela isinqumo ngesicelo sabo sebheyili. UZungu uyindodana yePhini leMeya kuMasipala waseMgungundlovu uNkk Fucwana Zungu. Icala labo lihlehliselwe uJanuwari 23 futhi bazogcinwa ezitokisini. Abasolwa sebehlale isikhathi eside ezitokisini njengoba nesicelo sabo sebheyili sidonse cishe amasonto amathathu singaqedwa njengoba size saphothulwa ngoLwesihlanu. IMantshi, uMnuz Sello Maboee, ithe isizathu esidale ukuthi abasolwa banganikwa ibheyili wukuthi ukuphuma kwabo kungadala ukuthi kungabikhona uzinzo kwi-ward yabo njengoba kunezinhlangothi ezimbili ezibangayo. “Esinye isizathu wukuthi azikho izinto ezingajwayelekile abasolwa abazivezele inkantolo ebezingenza ukuthi babonelelwe banikwe ibheyili,” kusho uMaboee. Isinqumo sikaMaboee samukelwe ngezindlela ezingafani njengoba umndeni kamufi nalabo abamesekayo besijabulele. Ngakolunye uhlangothi izihlobo zabasolwa nalabo ababasekayo bona sibajabhisile. Esithangamini nabezindaba phambilini, okhulumela umndeni kamufi, uMnuz Phumlani Zuma, wathi bona bewumndeni bafisa ukuthi abasolwa banganikwa ibheyili kuze kuba kuqedwa ukuqulwa kwecala labo.