Lokhu kulandela ukuboshwa komlisa (38) waseMfazazane, eMthwalume, osolwa ngokudlwengula indodakazi (14) yakhe angayizali nokusolwa ukuthi useze wayikhulelisa. Kuthiwa lo mlisa onengane eneminyaka emihlanu nonina wale ntombazane uqale ukuyidlwengula ineminyaka eyisishiyagalolunye. Lo mlisa obevele eNkantolo yeMantshi eMzumbe, uzophinde avele ngesonto elizayo lapho okulindeleke ukuthi afake isicelo sebheyili. UNksz Sibongile Ngcobo we-Operation Bobbi Bear unxuse obaba ukuthi bazivikele izingane ngisho kungathiwa abazizali. “Siyabancenga obaba ukuthi babe ngobaba bangempela kungabi yibo abahlukumeza izingane. Sibona izigameko eziningi zezingane okuthiwa zidlwengulwe ngobaba. Nobaba osuke engayizali ingane usuke ewubaba wayo,” kusho uNksz Ngcobo. Kubuhlungu ukubona lesi simo ikakhulu njengoba kusazongenwa kumkhankaso we-16 Days of Activism for No Violence Against Women and Children obanjwa ngoNovemba 25 kuya kuDisemba 10. UNksz Ngcobo uthe omama kubalulekile ukuthi banakekele izingane zabo futhi baxoxisane nazo ukuze zikwazi ukubatshela uma kukhona izinkinga ezibhekene nazo. Uthe lokhu akushoyo akusho ukuthi unina wale ngane ubengayinakekeli. Uphinde wanxusa abazali ukuthi bangagcini kuphela ngokunaka ezabo izingane kodwa banakekele nezingane zasemiphakathini abavela kuyo. “Kufanele sithi uma sibona ingane emgwaqweni siyithathe njengeyethu. Masibe nomcabango wokuthi ingane yomuntu ingane yami,” kusho uNksz Ngcobo.