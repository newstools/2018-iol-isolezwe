OWAYENGUMSUBATHI waseNingizimu Afrika odonsa isigwebo seminyaka engu-13 ngokubulala intombi yakhe, u-Oscar Pistorius, ufake isicelo sokukhululwa okwesikhashana ejele ukuyongcwaba uyisemkhulu. Isicelo sakhe sesiqubule imibuzo ngokuphathwa kwakhe ngesandla esintofontofo. Umndeni wakhe ukuqinisekisile ukuthi usevunyelwe ukuya emngcwabeni. U-Oscar kuthiwa ufake isicelo sokudedelwa ayongcwaba uyisemkhulu, uHendrik Pistorius oshone emasontweni amathathu edlule. UMnyango wezokuHlunyeleliswa kweziMilo uyakuphika ukuthi usevunyelwe. Okhulumela umnyango, uMnuz Singabakho Nxumalo uthe u-Oscar usifakile isicelo kodwa akakavunyelwa ukuyongcwaba. “Inhloko yomnyango isazocubungula isicelo sika-Oscar ngenxa yokuthi ukudedelwa kwesiboshwa kuyingozi,” kusho uNxumalo. Umthombo osondelene nomndeni ka-Oscar ukuqinisekisile ukuthi uzodedelwa okwesikhashana ejele. Uveze ukuthi eminye imibandela yokudedelwa kwakhe wukuthi umngcwabo uzobe uhanjelwe amalungu omndeni kuphela.