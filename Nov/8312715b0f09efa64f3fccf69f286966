UMtsweni waseWestern Cape kumanje vele uyilungu lesigungu esiphezulu se-ANCYL njengoba igama lakhe selivela kwesikamengameli. UMtsweni phambilini igama lakhe like laphakanyiswa njengephini likamengameli ohlangothini lukaMnuz Reggie Nkabinde. Asemane amagama asephakanyiswe esikhundleni sikamengameli, amanye amagama akhona elikaNkabinde okumanje onguMgcinimafa-jikelele we-ANCYL, elikaMnuz Thanduxolo Sabelo onguNobhala we-ANCYL KwaZulu-Natal nelikaMnuz Mcebo Dlamini wodumo lwe #Fees Must Fall. Okhulumela i-ANCYL kuzwelonke uMnuz Mlondi Mkhize uthe sekusele kancane ukuthi bawaqede amalungiselelo okusingatha ingqungquthela yabo. “Ngokwamalungiselelo sesiyela ngakhona ekutheni yonke into ime ngomumo, into esele ukuthi amagatsha ahlalise imihlangano yawo,” kusho uMkhize. Uthe bahlele ukuthi ingqungquthela yabo ibanjelwe eNasrec ngoDisemba 16 kuya ku-20. Umhlaziyi wezepolitiki ozimele uMnuz Thabani Khumalo uthe umbango wokuhola i-ANCYL uvulelekile. “Le ngqungquthela inganqotshwa inoma ngubani ikakhulukazi njengoba abaholi abaphakanyiswe phambilini imikhankaso yabo inokuphazamiseka,” kusho uKhumalo. Omunye umhlaziyi wezepolitiki, uMnuz Xolani Dube uthe isiwumdlalo lento ye-ANCYL ngoba igama likaMtsweni belivele likhona njenge phini likamengameli njengoba manje selivela kwesikamengameli. “Sikhuluma nje akucaci ukuthi le ngqungquthela izobanjwa ngempela yini ngenyanga ezayo njengoba isigungu esiphezulu se-ANC saphakamisa ukuthi izingqungquthela okumele zihlale zihlehliselwe unyaka ozayo ngemuva kokhetho,” kusho uDube.