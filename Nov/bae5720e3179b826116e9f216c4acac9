Lokhu kulandela ukuhlatshwa kwesoyi lapho kuzokwakhiwa khona leli kilasi abakwa-Transnet National Ports Authority (TNPA) izolo. Lolu hlelo okulindeleke ukuthi lubize uR2 million luyingxenye yohlelo olwenziwa yile nkampani ukuthuthukisa izikole njengoba lesi singesinye sezikole ezingu-15 okulindeleke ukuthi zihlomule kulo. Obambe kwesokuba yimenenja yechweba laseThekwini, uNksz Nokuzola Nkowane, uthe bayazi ukuthi ikusasa lisezandleni zabafundi yingakho bezibophezele ekuthuthukiseni iZwelibanzi High. Uthe ukwakhiwa kwaleli kilasi kulandela omunye umsebenzi abebewenza kwesinye isikole saseMlaza, iNdukwenhle High lapho bakhe khona igumbi lokufundela iSayensi. Uthe bafuna ukuqinisekisa ukuthi izingane zesikole ezifunda eThekwini zikulungele ukungena emsebenzini uma sekufike isikhathi. Emcimbini bekukhona nemenenja yesiyingi eMnyangweni wezeMfundo, uMnuz Petrus Mdabe, enxuse abafundi ukuthi bawabambe ngezandla zombili amathuba abawatholayo. Isikhulu sezokuxhumana e-TNPA, uMnuz Moshe Motlohi, sithe elakuleli lidinga abantu abasha ukuze liphumelele. Uthe iMathematics neScience yizifundo ezibalulekile nezidingekayo emikhakheni eminingi. Uqhube wathi banethemba lokuthi abakulethile kulesi sikole kuzosiza ekukhuthazeni abafundi ukuthi benze kangcono ezifundweni zabo. “Sinanethemba lokuthi ubudlelwano esinabo neZwelibanzi busiza ukuqinisekisa ukuthi abafundi bazi ngamathuba akhona emkhakheni we-maritime,” kusho uMotlohi.