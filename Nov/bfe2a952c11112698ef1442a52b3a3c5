UPillay uthe umkhandlu weTheku kumele uthathe izinyathelo ukunqanda lokhu. “Ukudla umhlaba kwenza singakwazi ukuqhubeka sakhe izindlu njengaseCato Manor. Kule ndawo sasihlele ukuthi sakhe izindlu ezingu-1 500 kodwa sakha ezingu-952 asisakwazi ukuqhubeka sakhe izindlu ngoba sekukhona abagasele emhlabeni wokwakha. Sinenkinga yokushoda kwendawo yingakho sinxusa labo abafuna ukudla umhlaba bangakwenzi lokhu,” kusho uPillay. Uthe kumele kunqandwe ukudliwa komhlaba ngoba kubambezela intuthuko. Usho lokhu nje eMayville kuhlale kunemibhikisho yabantu abasuke befuna ukudla umhlaba ngenkani. Ngeledlule kushiswe isikole iWiggins Secondary ngabantu okuthiwa bafuna ukungena ngenkani emhlabeni wesikole ukuze bakhe imijondolo. UPillay ubekhuluma kanje ngesikhathi kuvulwa izindlu ezingu-240 ezizoqashisa abantu abasebenzayo eBellair, eThekwini, ngempelasonto. Ubehambisana nozakwabo kuzwelonke uNkk Nomaindia Mfeketo. UPilay uthe lezi zindlu zidle * -R88 million wathi zingu-850 sezizonke njengoba zikhona nezinye izindawo lapho kwakhiwe khona lezi zindlu. Uthe bakha izindlu ezingu-25 000 ngonyaka esifundazweni wathi iTheku yidolobha abantu abeza kulona ngaso sonke isikhathi. “Ucwaningo luthi * -70% wabantu uzobe uhlala emadolobheni. Sithole ukuthi kunabantu abahlala emjondolo abakhokha irenti engu-R1 000 ngenyanga. Senze ucwaningo sathola ukuthi * -20% wabantu abahlala emjondolo bakhokha irenti, * -40% ukhokhele indawo owakhe kuyo imijondolo. Lezi zindlu njengoba kuhlala abantu abasebenzayo bangakwazi ukuhlala kuzona nalabo abahlala emjondolo abakhokha irenti.” Lezi zindlu zihlala abantu abahola kusuka ku-R1 500 kuya ku-R15 000. UNkk Mfeketo uthe akafuni kufike isimo lapho abantu abahlala kulezi zindlu bezozithola sebehleli ngaphandle ngoba sebekhishiwe ezindlini nezimpahla zabo. “Kumele kuxoxiswane, abantu abahlala la kumele bahlangane babumbane. Kuhlala izinhlanga ezehlukene kulezi zindlu.” UPillay uthe bazokunika isikhathi sokuthi ukwazi ukukhokha uma unenkinga yezimali. UMnuz Mnqobi Mbambo nowakwakhe uThandeka ngabanye babantu abahlomule ngendlu. Bebehlala enkabeni yeTheku kwelinye lamafulethi lapho bebekhokha khona imali enkulu. Manje bazokhokha * -R1 300 ngenyanga. UMbambo ohamba nge-wheelchair walimala eneminyaka engu-15 ngo-1999 enza umatric ngesikhathi edubuleka. Indlu yakhe esesitezi esiphansi, inamagumbi amabili okulala, indlu yokugezela, eyokuphumula kanjalo nekhishi. Kunendawo yokupaka imoto nendawo yokuthi akwazi ukuhamba ngalesi sihlalo uma eyongena endlini. “Sengizokhokha imali encane kunebengiyikhokha edolobheni. Bengihlala esitezi sesibili eflethini, bekuthi uma i-lift inenkinga kudingeke ngilinde abazoyilungisa. Manje kulula ngoba kunendawo lapho kuhamba khona inqola.” Indlu yokugezela inezinsimbi zokusiza labo abahamba ngezihlalo.