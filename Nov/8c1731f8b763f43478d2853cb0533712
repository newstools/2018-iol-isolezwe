OBENGUNGQONGQOSHE wezaseKhaya, uMnuz Malusi Gigaba uthe ukusula kwakhe esikhundleni akusho ukuthi kunecala alivumayo kodwa kuzomnika isikhathi sokuthi ageze igama lakhe. UGigaba uthe uzovikela isithunzi sakhe enkantolo ngodaba lokuthi waqamba amanga esidlangalaleni. “Ngifake isicelo sokuthi kubuyekezwe isinqumo soMvikeli woMphakathi othe ngaqamba amanga ngifungile ngodaba lweFireblade. Ngizoziphendulela kuzo zonke izinsolo ebezikhona ngesikhathi ngiwuNgqongqoshe. Ukusula kuzonginika isikhathi sokuthi ngiziphendulele kuzo zonke izinsolo engibekwa zona,” kusho uGigaba. USihlalo we-ANC Ekurhuleni uMnuz Mzwandile Masina engxoxweni ne-eNCA izolo usole leli qembu ngokuxosha abaholi bayo abasebasha. Uthe uGigaba uzosula njengelungu lePhalamende. "Sibe nomhlangano naye emzini wami ngameluleka ukuthi kungcono esule njengongqongqo. Uzophinde esule njengelungu lePhalamende. Lokhu uzokwenza ukuze ezokwazi ukubhekana nombiko woMvikeli Womphakathi nezinye izinto abhekene nazo ezimdingayo," kusho uMasina. UGigaba wayefunge wagomela ukuthi ngeke azehlele esikhundleni kodwa uzolinda i-ANC noMengameli Cyril Ramaphosa ukuthi imehlise njengokumjuba kwayo. Ngokubika kwephephandaba lesiNgisi lansuku zonke uGigaba ucelwe ngabaholi ababenaye kwi-ANC Youth League ukuthi ehle esikhundleni kunokuthi alinde ukuxoshwa wuMengameli. Ukwenza lokhu bathe kuzomsiza ukuthi abuyele ezikhundleni eziphezulu kwipolitiki emuva kokhetho lwangonyaka ozayo noma agxile ezikhundleni ze-ANC. Selokhu esule esikhundleni uGigaba akabonakali kwiTwitter. Ubevamise ukwazisa abalandeli bakhe izindaba ezenzeka ezinkundleni zokuxhumana kodwa kulokhu kuthulekile. Umholi weDA, uMnuz Mmusi Maimane, uthe uGigaba kufanele asule njengelungu lePhalamende ngoba inkantolo ithole ukuthi wakhohlisa umphakathi futhi nombiko woMvikeli woMphakathi uveza ukuthi wakhohlisa abantu. “UGigaba uphambene nomthethosisekelo ngakho akufanele abe yilungu lePhalamende. Baningi abanye oNgqongqoshe okufanele balandele uGigaba kodwa-ke ngoba kabanawo unembeza bazohlala balinde ukuthi baze bakhonjwe indlela,” kusho uMaimane. Izolo bekusabalele imibiko yokuthi ikhabhinethi ingase ishintshe kodwa akucaci ukuthi izoshintshwa nini njengoba uRamaphosa ese-Europe. UMaimane uphinde wabuza ukuthi iPhini likaMengameli, uMnuz David Mabuza, likuphi futhi lizobuya nini. Kungani kungekho umuntu oqokiwe ukuthi abambe njengoMengameli? UMnuz Thami Ngwenya, obhekelele ezokuxhumana ehhovisi lePhini likaMengameli, uthe uMabuza ukhona eNingizimu Afrika futhi uyena obambe njengoMengameli wezwe njengoba uRamaphosa ese-Europe.