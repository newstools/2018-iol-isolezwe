Lokhu kuvezwe umnikazi wezinkomo, uMnuz Bhutiza Khumalo (42). Izolo bekumatasa eDumbe kugqitshwa izinkomo ezishaywe umbani okwenzeke ngosizo lukamasipala wendawo okhiphe imishini yokumba. “Kuduma ikhanda ngokusehlele lapha ekhaya ngoba lezi zinkomo beziwusizo emndenini. Ngikhuluma nje bekumele ingxenye yazo ngiyidayise ukuze ngikwazi ukukhokhela umfana wami ofunda eTshwane. Impela angazi ngizokwenzenjani ngoba akekho osebenzayo lapha ekhaya ngaphandle kokuthi yizo izinkomo ezingisizayo ukuze ngifundise izingane ngenze nokunye,” kusho uKhumalo. Ekuqaleni bekukhishwe umbiko othi zingu-15 izinkomo ezifile kodwa uKhumalo uthe kube nephutha ngoba ziyisikhombisa sezizonke. “Ngikhuluma nawe nje ezimbili zigqitshiwe, kusasele ezine,” kuchaza uKhumalo. Uthe kuyaqala lokhu okubehlele endaweni ngoba noma kwenzeka kuye kube inkomo eyodwa futhi kujwayeleke emupalazini abelungu. IMeya yaseDumbe,uMnuz Majuba Mavuso ithe bafisa uMnyango wezokuBusa nokuBambisana neziNdaba zoMdabu ubalekelele ngezikhonkwane noma “abafana” bokuvimba umbani. Umasipala ubuye waxwayisa umphakathi ukuba ungazidli lezi zinkomo. Okhulumela uMnyango wezokuBusa nokubambisana neziNdaba zoMdabu, uMnuz Lennox Mabaso, uthe benza konke okusemandleni ukuba bafake isandla. Uthe bazothumela izikhulu zomnyango wabo ukuze kusheshe kusizakale lo mndeni. Phambilini umnyango ube nemikhankaso yokufaka “abafana” ezindaweni ezisemakhaya ngemuva kokuba izindawo eziningi ezisemakhaya zibe nenkinga yokuhlaselwa wumbani. Nokho kuthiwa lolu hlelo alwenzeki masishane ngenxa yokuthi kumele kube ososayensi okufanele baqale ucwaningo ngaphambi kokuba bafakwe. Izindawo ezivame ukuba nenkinga yombani ehlobo kubalwa iNquthu, uThukela, kwaNongoma, oGwini naseMsinga.