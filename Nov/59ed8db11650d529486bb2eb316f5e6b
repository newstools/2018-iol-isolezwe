UNksz Thobeka Dlomo okhulumela lesi sikhungo uthe uma le midlalo iba yimpumelelo bazimisele ukuthi baqhubeke nayo ngisho sekudlule amaholidi. “Yize sihambisana nempucuzeko kwezobuchwepheshe kodwa siyafuna izingane zazi ngemidlalo yakudala. Izingane zamanje zichitha isikhathi endlini zidlala ngamaselula kwesinye isikhathi okungazifundisi yonke into. Le midlalo yakudala inezifundiso futhi yenza ukuthi izingane zinyakazise umzimba. Kumanje sinenkinga yokukhuluphala ngokweqile ezinganeni ngenxa yokuthi azisadlali,” echaza. Uthe yize imidlalo yenzelwe izingane, abadala bavumelekile ukuphelezela nabo bafundise izingane eminye yale midlalo. Uveze ukuthi nabo abadala bangafunda okuningi ngokuvakashela lesi sikhungo ngoba sinomlando. Imidlalo okulindeleke ukuthi ibe khona amagende, ingqathu, ushumpu, umagalobha, uqithi neminye imidlalo yakudala. Kungenwa mahhala kuyo yonke le midlalo. UNksz Dlomo uthe bafuna ukubuyisela isiko lokudlala ezinganeni njengoba ukudlala kwamanje sekuhlukile kunakudala. Uthe ukuphucuzeka sekwenza ukuthi ibukelwe phansi imidlalo yakudala ekubeni ibifundisa okuningi.