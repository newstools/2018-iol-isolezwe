Udaba lukaMhlengi Gwala (26) waseMayville lwaduma umhlaba wonke emuva kwesigameko esenzeka ngoMashi 6, ehlaselwa amadoda amathathu ehamba ngebhayisikili ngaseGlenwood eThekwini. Kwavulwa ngisho isikhwama somnikelo esafinyelela kuR100 000 emuva kwesonto sivuliwe. Lo mgijimi ophinde angenele nemincintiswano yamabhayisikili, utshele Isolezwe ukuthi okumenze washesha ukululama wukukhohlwa yilesi sigameko. Ngesikhathi engena esibhedlela odokotela bathi kusazothatha isikhathi ukuthi abuyele kwezemidlalo, wamangaza abaningi ephuma esezihambela esibhedlela ngo-Ephreli. “Bekungeke kungisize ukuzikhathaza ngokuthi ngobani ababezama ukungikhubaza futhi bekuzokwenza ngingasheshi ukululama. Njengoba bengakaboshwa, sengavele ngakhetha ukugxila emsebenzini wami,” kusho uGwala. UGwala ophinde abe ngumtakuli wasemabhishi kuMasipala weTheku, uthe waqala ngoJuni ukubhukuda njengendlela yokuzilolonga. Umjaho wokuqala wamabhayisikili uwungenele ngo-Agasti oyingxenye yokukhumbula uMnuz Nelson Mandela. Waqala ukugijima ngo-Okthoba emjahweni we-5150 African Triathlon eGoli. “Ngaqala ngokungenela owamabhayisikili ngoba bekungakalulameki kahle ukugijima. Ngenze kahle kulo mjaho ngoba ngaphuma isikhombisa kubantu abangaphezu kuka-100. Emkhakheni wontanga yami obizwa ngo-25-29 ngaphuma phambili,” kusho yena. UGwala uphinde wenza umjaho we-031 eSuncoast noweFNB lapho egijime khona u10km. Ngenyanga edlule ubekomunye umjaho eHowick kanti ngoMgqibelo uzongenela owamabhayisikili wakwaMr Price wokuqokelela uR1 million kubafundi abaswele. NgoDisemba uzongenela i25 Pier Challenge eNorth Beach. Uthe ngonyaka ozayo ufuna ukugxila emijahweni yokugijima ngoba uzobe eseluleme ngokuphelele. Wabuyela ngoSepthemba emsebenzini wakwaMasipala wahlonishwa nangendondo ye-Achievement Against All Odds emcimbini owenziwe uhulumeni wesifundazwe. Njengoba abaningi bejwayele ukubhala incwadi emuva kwezigameko ezibavelele, uGwala uthe akakucabangi lokho. Uthe usafuna ukugxila emsebezini wakhe ukuze angenele imijaho yakwamanye amazwe. “Mhlawumbe ngelinye ilanga ngiyoyibhala incwadi. Bakhona abebecela ukubhala incwadi ngami kodwa ngabamisa ngoba kuzongiphazamisa.” Udaba lwakhe lusaqhubeka nokuxoxwa emazweni njengoba esanda kuvakashelwa yiBBC neCNN okuyimithombo yezindaba esakazela umhlaba wonke. Ngenyanga edlule ubeyombesa ingoduso yakhe uNksz Hle Mokoena, wathi zizowushaya maduze.