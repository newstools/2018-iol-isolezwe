UMENGAMELI Cyril Ramaphosa usephumele obala wakuqinisekisa ukuthi indodana yakhe yathola imali kwiBosasa esolwa ngenkohlakalo.  URamaphosa uveze lokhu ngesikhathi ephekwa ngemibuzo ePhalanmende ngoLwesibili. Ukuchithile ukuthi indodana yakhe u-Andile yathola le mali ngokomkhonyovu waveza ukuthi yaxhumana naye ngokuthola le mali. Umbuzo ngendodana kaRamaphosa uphakanyiswe umholi weDA uMnuz Mmusi Maimane othe unobufakazi obuphathekayo obukhomba ukuthi u-Andile wathola imali kwiBosasa. URamaphosa ukuqinisikesile ukuthi indodana yakhe yathola imali evela kwiBosasa kodwa yayibhekene nebhizinisi layo. Uthe uhlezi ezikhumbuza izingane zakhe ukuthi zingenzi bhizinisi nohulumeni. “Undodana unebhizinisi elicobelelisa abantu ngezezimali kanti usebenza nezinkampani ezihluka hlukene. Enye yalezo zinkampani yiBosasa. Ngambuza ukuthi le mali wayithola ngokomthetho noma ngokungemthetho,” kuchaza uRamaphosa. “Uphethe ibhizinisi elimsulwa. Uma kuvela ukuthi kukhona akwenza okungekho emthethweni ngiyakuqinisekisa Mnuz Maimane ukuthi ngiyoba owokuqala ukuqinisekisa ukuthi uthathelwa izinyathelo. Ngizomyisa mina esiteshini samaphoyisa,” usho kanje. IBosasa kamuva nje isolwa ngokugwazela abaholi abakuhulumeni nosopolitiki. Ilungu le-ANC ePhalamende uMnuz Vincent Smith  uhoxile ekubeni ngusihlalo wamakomidi ephalamende kulandela ukuvela kokuthi wathola imali ebalelwa ngaphezulu kukaR500 000 kwiBosasa.  USmith uyakuchitha ukuthi wayegwazelwa, kunalokho uthi wayebolekwa le mali. Umholi we-EFF uMnuz Julius Malema uzwakalise ukunengeka ngemuva kwempendulo kaRamaphosa waveza ukuthi akwehli kahle ukuthi indodana yakhe inikezwa ithuba lokuthi iveze ubufakazi ngokuthola le mali ekubeni umfowabo kaMnuz Floyd Shivambu, uBrian, akanikezwanga ithuba elifanayo ngezinsolo abhekene nazo zokuthola izigidi kwiVBS Mutual Bank.