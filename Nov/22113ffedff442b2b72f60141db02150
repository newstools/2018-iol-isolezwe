Lesi sigameko senzeke ngoMsombuluko ebusuku, imoto ethwala imali kade isuka eVryheid ibheke ngaseNewcastle. Onogada abasebenza kule moto kuthiwa bezwe kuqhuma isibhamu babe sebemisa imoto. Abasolwa okuthiwa bebephethe ama-AK47, kuthiwa baphoqe onogada ukuba behle emotweni. Bayiqhumise ngesiqhumane okusolakala ukuthi bekuyibhomu. Kuthiwa imali ivele yasaphazeka, abasolwa okuthiwa bebehamba ngeBMW okungacaci noma bakwazile yini ukuthatha imali, kuthiwa babalekile ngemuva kokuqhumisa imoto. I-BMW okuthiwa bebehamba ngayo itholwe kwenye indawo isishisiwe. Laba kuthiwa baphinde baduna enye imoto bashaya bachitha nayo. Okhulumela amaphoyisa kuleli uBrigadier Vishnu Naidoo uthe kuvulwe icala lokubamba inkunzi kuhlonyiwe nelokuzama ukubulala. “Abesilisa abangaziwa baqhumise imoto ethwala imali ngeziqhumane. Lezi ziqhumane zisaphaze imali yagcwala yonke indawo nokwenza singazi noma abasolwa bakwazile yini ukuthatha imali kulesi sigameko. Abasolwa badubule unogada ekhanda, abanye balaliswa phansi. Babe sebebaleka endaweni yesigameko. Badune nenye imoto. Maningi amanye amacala okubhekwe ukuba avulwe uma sekwenziwe kahle uphenyo. Abasolwa basafunwa amaphoyisa,” kusho uNaidoo.