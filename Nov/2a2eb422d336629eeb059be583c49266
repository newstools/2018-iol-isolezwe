UMnuz Nduduzo Magwaza (37) obengumnikazi weYoung Minds Tuck Shop, usamile ekutheni isitolo sakhe besisebenza ngokusemthethweni kodwa yilungu elithize lomphakathi elibikele uMasipala amanga ngaye. UMagwaza ubesedayise iminyaka engu-11 kulesi sitolo esiyikhonteyna. Uthe ufuna umasipala umbuyisele endaweni yakhe futhi umkhokhele nezimpahla ezicekelwe phansi ngesikhathi edilizelwa isitolo. Kuthiwa abasebenzi bakaMasipala namaphoyisa baklabhe ikhonteyna emuva kokuba kukhishwe incwadi yesexwayiso yokuthi uMagwaza kumele ayisuse. Okhulumela amaphoyisa kuMasipala uSuperintendent Parboo Sewpersad, uthe isitolo sikaMagwaza besingabekiwe endaweni efanele ngoba besiphazamisa nokuhamba kwezimoto nomphakathi. FUNDA: Usola umona odilizelwe isitolo “Ubesexwayisiwe ukuthi akayisuse ikhonteyna kodwa wangakwenza lokho. Sithole izikhalo zokuthi kuyagcwala kakhulu esitolo sakhe, kuphuzwe notshwala futhi sinama-video awubufakazi. Kusolwa nokuthi kusetshenziswa nezidakamizwa futhi umnikazi wesitolo ubechitha ngisho indle kuyona le ndawo. Sinqume ukuthi sithumele amaphoyisa ngoba uMagwaza ubengasilalelanga isexwayiso,” kusho uSewpersad. Uveze nokuthi sebeyazi ngecala elivulelwe amaphoyisa kamasipala, athe lingamanga futhi bazolilandela. “Wanikwa isexwayiso esanele kodwa wakhombisa ukudelela umthetho ngoba esekwa yikhansela elihlangene naye. Useke wahlawuliswa uR4 300 ngenxa yokuphula umthetho nokungabi nayo imvume. Kumele aye eNkantolo eNtuzuma ngoDisemba 7 ukuyokhuluma ngendaba yenhlawulo. Sithole nokuthi incwadi ayisayinise umphakathi uthathe nabantu abangahlali kuleya ndawo,” kusho yena. Mayelana nezinsolo zezidakamizwa nokugcwala ngaphandle kwesitolo uMagwaza uthe akukho okubi obekwenziwa. “Kuyo uyonke indawo enesitolo kujwayele ukugcwala abantu ngaphandle, obekuyizingane ezingomakhelwane. Kule ndawo kudonsa noWiFi yamahhala obekwenza ukuthi abantu bagcwale bezosebenzisa yona. Abefika kaningi amaphoyisa nekhansela bezosesha kodwa bathole ukuthi konke kuhamba kahle,” kuchaza uMagwaza. UMnuz Thomas Ntshangase oyikhansela uthe naye umangele ukuthi kungani sidiliziwe isitolo ngoba konke bekuhamba kahle.