BAHLUKENE phakathi abantu ngodaba lowesilisa onekele izwe izinsolo zokungathembeki ‘kwenkosikazi’ yakhe athi ichithe impelasonto edlule nowesilisa oshadile. Lo wesilisa ogama lakhe nguPhilani Courage Ndebele, ngoMsombuluko ubhale ekhasini lakhe kuFacebook ngokungathembeki kowesifazane athandana naye waze wafaka ngisho nezithombe eshuthe nowesilisa amsola ngokumbhanqa naye. Ebhala, unxenxe abantu ukuthi bazisabalalise izithombe azifakile njengedlela ‘yokulungisa izwe’. “Ngicela niwusabalalise lo mbhalo kuze kube sithola lo wesilisa oshadile othandana no…(emufihla igama) ebengizitshela ukuthi ungunkosikazi wami. Tholani unkosikazi nimtshele ukuthi umyeni wakhe ubengekho eshendeza impelasonto yonke. Masilungiseni izwe…” kubhala uPhilani. Umbhalo wakhe obuhambisana nezithombe eziveza izingxoxo zowesifazane athandana naye ekhuluma nezihlobo nabangani ngelinye isoka lakhe eliyimpunyela. “Izingxoxo (eziku-WhatsApp) ngezakhe nabomndeni nabangani bakhe abamesekayo kulokhu kushendeza kwakhe ngenxa yama iPhone, iMoet kanye neGin eshibhile. Bebehluleka ukuzibamba befuna ukuhlangana nesoka lakhe elisha edolobheni,” kuqhuba yena.  Komunye umbhalo uthe laba bobabili ekuseni bavuke bayothenga amaphilisi okugwema ukukhulelwa. “Izingubo uze wazishintsha kathathu, cha beziwa impela kule mpelasonto. Izithombe zabo benqunu zizolandela maduze,” kusho yena. Lo wesifazane obizwe ngonkosikazi okuthiwe nguPhindile P Ndlovu kuFacebook uyiphendule ihlaya eyokubizwa ngonkosikazi. “Umuntu akuthengele indandatho ka-R400 maqede athi usungunkosikazi wakhe. Kwake kwenzekaphi lokho ngempela. Akakhiphe ngisho inkukhu le,” inkulumo iphelezelwa wuhleko. Bephawula abantu ngalolu daba abanye bathe ukhombise ubushimane uPhilani ngokuhluleka ukulungisa izinkinga zomuzi wakhe ngasese. UMaropene Dirupzela Ramokgooa uthe: “Ungazizwa ungcono ngokufaka lolu daba ezinkundleni zokuxhumana kodwa ungase uzisole ngakusasa. Ngicabanga ukuthi kumele ukususe lokhu uzame ezinye izindlela zokubhekana nalolu daba. Izinga lentukuthelo yakho liyaqondakala kodwa ungavumeli izenzo zabanye abantu zikubeke kulesi simo.” URonalda Nalumango yena uthe: “Mfowethu uthole ngokungathembeki kwenkosikazi yakho wakugcwalisa ezinkundleni zokuxhumana. Uthini kodwa ngonkosikazi walo wesilisa osumgcwalise kuFacebook? Ngiyacela mfowethu, ngiyazi uzwa ubuhlungu kodwa babili abalimele la. Uma lendoda inezingane kuFacebook, awucabange ngomthelela lokho ongaba nakho. Kungcono ukushiya uqale kabusha." UVelempini Veap Thuthani Ndlovu yena uthe: “Umuntu wesilisa angashendeza nenqwaba yabesifazane kodwa uma kuke kwashendeza owesifazane kanye nje lo wesilisa uzoziphatha engathi ubulawele abazali.” 