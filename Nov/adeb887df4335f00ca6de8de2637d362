UNGQONGQOSHE wezeMpilo uMnuz Aaron Motsoaledi uthi izibhedlela zakuleli zithwele kanzima ngenxa yabantu bokufika. UMotsoaledi uveze lokhu ngesikhathi ekhuluma kwingqungquthela yabahlengikazi yenyunyana yabasebenzi iNational Educatuon, Health and Allied Workers’ Union (NEHAWU) eGoli, ngoLwesithathu. Kule ngqungquthela kudingidwa izingqinamba ezibhekene nabahlengikazi ezibhedlela okubalwa kuzo ezokuphepha, ukuqeqeshwa okusezingeni kanye ne-National Health Insurance (NHI). Ngokwemibiko, iNingizimu Afrika ibhekene nengwadla ezibhedlela njengoba zigcwele ngokweqile ekubeni zishodelwa abasebenzi. UMotsoaledi uthe kumele sandiswe isibalo sezibhedlela nemitholampilo ukuze bezokwazi ukumelana nesibalo sabantu bokufika. Uthe iNingizimu Afrika kuzomele ibuyekeze imithetho ethinta abokufika abangene ngokungemthetho kuleli. “Ukuveza ukuthi kunejokwe esilithwaliswa abokufika kuleli akuhlangene nokucwaswa kwabo… yisimo esibhekene naso. Izibhedlela zethu zigcwele, azilawuleki. Uma owesifazane ezithwele esezoteta asikwazi ukumxosha esibhedlela sithi akayena owakuleli, asikwazi. Uma sebezala ingane ngaphambi kwesikhathi kumele sibagcine esibhedlela. Uma kuza abanye ngeke sibaxoshe sithi kugcwele esibhedlela, kumele bangeniswe, akukho okunye esingakwenza. Uma sekugcwele ngokweqile esibhedlela kuba nesiminyaminya, imizamo yokulawula izifo ezithelelanayo iyaphazamiseka,” kusho uMotsoaledi ecashunywa yiSABC. Ngokwemibiko, ukugcwala ezibhedlela kubalwa njengesinye sezizathu eziphambili ekufeni kwezingane ngenxa yezifo ezithelelanayo. UMotsoaledi uthe amawadi ezingane agcwale aze eqa afinyelela ku-132%. “Yingakho sifuna iNHI - ngoba siyazi ukuthi abantu bangaluthola olunye usizo ezibhedlela ezizimele kodwa njengamanje ezomtakabani. Uma kugcwala ngale ndlela, kumele sikwazi ukusebenzisa zonke izibhedlela kuleli. Ezizimele nezikahulumeni. Angikwazi ukuthi ingane iyagula idinga i-ICU, uthole ukuthi ayikho esibhedlela sikahulumeni kodwa kulesi esizimele esingumakhelwane ikhona kodwa ingane ayikwazi ukuya khona ngoba izalelwe ekhaya labahlwempu. Ayilungile leyonto. Yingakho sizama ukuletha iNHI, abantu abayibalekelayo,” usho kanje. 