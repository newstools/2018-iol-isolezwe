SEWUHLALELE ovalweni umndeni wowayeyisihlabani somculo kamaskandi, uMtshengiseni ‘Indidane’ Gcwensa ngemuva kokuba kuhlasele abalisa abangaziwa emzini waso okuthiwa iKwaDlulujeqeze esigodini saseMngeni KwaMajozi eMsinga, bashaqa izindondo nemali kuleli sonto. Ingoduso yeNdidane, uNksz Zothini Ziqubu, ithe bekuyizithuba zabo-6 ntambama ngesikhathi kutheleka amadoda amane abezifihle ubuso. “Bengihleli nezingane zamantombazane ekhaya. Ngithe ngisageza ngezwa kunomsinjwana, ngatshela ingane ukuba iyobheka emnyango ukuze ibone ukuthi ngobani labo. Ibuyile yathi ayiboni lutho.” UNksz Ziqubu uthi ushaqekile ukubona enye yezindlu igqekeziwe futhi yashiywa igengelezile. “Ngingene khona ngafica amashalofu ku-wardrobe ekhishelwe phansi. Ngithole ukuthi bahambe nezindondo zeNdidane nemali enguR2 000 ebengiyifihle emcamelweni.” UNksz Ziqubu uthe uze wezwa ngendodana yakhe ukuthi laba bantu bafike ngeGolf emhlophe futhi begqoke izigqoko ezibafihla ubuso. “Esinye isigqoko sisifice egcekeni." Le nto isiphethe kabi kakhulu ngoba asikwazi ukuvala ikhaya, sihambe nezingane.” Ubuye wakhala kakhulu ngokunganakwa ngamaphoyisa asesiteshini saseNhlanhleni eMsinga. “Siwashayele ucingo siwazisa ukuthi sekwenzekeni kodwa athe angeke asisize ngalutho ngoba asikalivuli icala. Athe thina asize esiteshini sizovula icala. Kusiphathe kabi kakhulu uma senziwa kanje ekubeni Indidane yayiqhawe laseMsinga." Oyinduna yabalandeli beNdidane naMageza Amahle, uVeloh Bhengu, uthe lesi sehlakalo sibaphethe kabuhlungu. “Kukhombisa isihluku esikhulu. Abantu esibazwela kakhulu abangumndeni wasekhaya ngoba lama-award ebeyigugu kubo nesikhumbuzo ngobaba wakhona. “Le nto iyisilonda esingapheli kithi balandeli. Kubuhlungu kakhulu ngoba siyazi lezi zindondo zazichazani kuNdimande futhi yinto ebesiziqhenya ngayo noma sivakashele khona ngoba ithina esazivotela zonke ngaphandle kwale uNdimande ahlonishwa ngayo kumaSatma engasekho.” UVeloh uthe sebethemba umthetho ukuthi uzokwenza umsebenzi wawo nokubambisana nomphakathi uma uzwa umkhondo, ubikele abomthetho. Okhulumela amaphoyisa aKwaZulu-Natal, uColonel Thembeka Mbele, ukuqinisekisile ukuthi kugqekezwe umuzi weNdidane. “NgoNovemba 21, 2018 kunomuzi okusolwa ukuthi ugqekeziwe eMngeni kwathi izindondo zomculi ongasekho nesamba semali esingadalulwanga kwebiwa. Icala lokugqekeza nokweba livulwe esiteshini samaphoyisa saseNhlanhleni ukuze liphenywe,” kuphetha uColonel Mbele.