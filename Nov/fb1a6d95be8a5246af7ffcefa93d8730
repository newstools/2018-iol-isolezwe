Kuthiwa uMnuz Vuyo “Boy Boy” Abdolo waseMagogogweni, eGamalakhe, uzidubulele emtholampilo iGamalakhe Community Health Centre ekhanda emuva kokuthi elanyulelwe amaphoyisa eshaywa umphakathi ngeSonto ekuseni. Okhulumela amaphoyisa, uCaptain Nqobile Gwala, uthe amaphoyisa aphenya icala lokushayela budedengu avula nedokodo mayelana nokushona kwalo mlisa emuva kwalesi sigameko. UCaptain Gwala uthe kusolakala ukuthi lo mlisa uhluleke ukulawula imoto washayisa itekisi ebeyilayisha abantu esitobhini sebhasi iMasengeni. Kuthiwa ibe seyishayisa abantu abathathu balimala baphuthunyiswa esibhedlela. “Abagibeli nomshayeli kuthiwa bazamile ukumumisa ngesikhathi ezama ukubaleka endaweni yesigameko. Kusolakala ukuthi umufi ushaywe amalungu omphakathi ngoba ezama ukubaleka endaweni yesigameko emuva kwengozi. Kusolakala nokuthi ngesikhathi engaphandle komtholampilo endaweni yokupaka umsolwa uhlule iphoyisa ngamandla wathatha isibhamu salo wazidubula ekhanda ngesikhathi elinye lingaphakathi emtholampilo,” kusho uCaptain Gwala. UNgqongqoshe wezeMpilo KwaZulu-Natal, uDkt Sibongiseni Dhlomo, udlulise amazwi enduduzo emndenini ka-Abdolo athe kuthiwa ubentshontshe imoto yakubo ngesikhathi ebandakanyeka engozini. Uthe batholile ukuthi usizwe amaphoyisa amyisa emtholampilo waseGamalakhe nokuyilapho obekulindeleke ukuthi ahlolwe igazi ukuze kuvele ukuthi ubengaphuzile yini amanzi amponjwana. UDhlomo uchaze lesi sigameko njengesishaqisayo. “Sidabuke kakhulu ngalesi sigameko sokulahlekelwa umphefumulo wumuntu osemusha ngokungenasidingo. Akucabangeki ukuthi abazali bakhe babhekene nobuhlungu obungakanani kulesi sikhathi. Akulula ukubhekana nesimo sokushonelwa yingane ngenxa yento eqale iwukuganga yagcina seyiyinhlekelele enjena,” kusho uDhlomo. Uthe bayazi nokuthi bakhahlamezeke kangakanani abantu abebekhona ngesikhathi kwenzeka lesi sigameko emtholampilo waseGamalakhe njengoba ethe babafisela ukuthi bathole amandla kuNkulunkulu ukuthi abasize babhekane nalesi simo. Uthe bazobasiza nalabo abadinga ukululekwa ngokomqondo. Unxuse namalungu omphakathi ukuthi akugweme ukuzijezisela abantu. Izolo, umalume ka-Abdolo, uMnuz Phumlani Mdlozini, uthe umndeni usesimeni esingesihle emuva kokwenzekile. Uthe akulula ukuthi bangakhuluma kakhulu ngakho ngoba kuphenywa wuphiko oluphenya amacala enziwa amaphoyisa Independent Police Investigative Directorate. Ngokusho kwakhe, umshana wakhe ube sengozini yemoto wase ehlaselwa amalungu omphakathi nokuyilapho okufike khona amaphoyisa amthatha amuyisa emtholampilo okuyilapho okwenzeke khona lesi sigameko. UMdlozini uthe umshana wakhe ubethathe imoto yakubo eyoyilungisa ngesikhathi kwenzeka ingozi.