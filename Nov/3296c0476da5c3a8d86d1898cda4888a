Owesilisa obeshayela isithuthuthu kuthiwa ushayisane netekisi mahlanze, bobabili nowesifazane bashonela endaweni yesigameko. Kushaye isikhathi sokuloba engakadalulwa amagama abashonile neminye imininingwane yabo. UNksz Zinhle Mngomezulu okhulumela iRoad Traffic Inspectorate (RTI) esifundazweni uthe kuvele ukuthi umshayeli wesithuthuthu ubesebenza kwabezimo eziphuthumayo. Uthe kusolwa ukuthi owesifazane ashone naye ubeyintombi yakhe. “Ingozi yenzeke ngezithuba zabo 6 ekuseni. Itekisi nesithuthuthu kuhlangane endaweni eyijika, kwashayisana mahlanze. Kubonakala sengathi itekisi ibingalayishile ngoba abekho abanye abalimele ngaphandle komshayeli,” kusho uNksz Mngomezulu. Isitatimende esikhishwe abezimo eziphuthumayo be-IPSS Medical Rescue siveza ukuthi ingozi yenzeke emgwaqweni uDoesberg, KwaDukuza. Kuthiwa umshayeli wesithuthuthu nowesifazane obengemumva baficwe abezimo eziphuthumayo sebeshonile. Kuthiwa umshayeli wetekisi ulimale kancane, walashwa endaweni yesigameko. Amaphoyisa asaphenya ngembangela yengozi.