 UMNDENI kaHHP uthi lizovela iqiniso ngesikhathi esifanele ngabakubiza ngamanga ehlisa isithunzi salo mculi ashiwo ngozibiza ngonkosikazi wakhe, uLerato Sengadi. Lo mndeni uthi uLerato ufuna ukudatshukelwa wumphakathi ongazi lutho ngokwenzekayo. Izolo, uLerato ufake amaphepha okumisa umngcwabo, nokwazi ukuthi isidumbu sikuphi, nazo zonke izinto ezithinta lo mculi, enkantolo iSouth Gauteng High Court, kubhekwe isinqumo namhlanje ngo-10 ekuseni. Kula maphepha kuvela ukuthi uLerato ufuna ukuzingcwabela yena isidumbu futhi ufuna ukusazi ukuthi sigcinwe kuphi. Okunye okuvela kuwo wukuthi ufuna izinto zakhe okubalwa kuzo amaculo ayekhona ehhovisi lakhe. Umndeni uphendulile ngemuva kokufakwa kwalawa maphepha enkantolo, uthe uyakuqinisekisa ukuthi uLerato ufake amaphepha enkantolo ukuze avimbe umngcwabo kaHHP ngoMgqibelo. Isitatimende siveza ukuthi abameli bomndeni balusingethe lolu daba. Lo mndeni uthi njengezakhamuzi ezilandela umthetho uyazethemba izinkantolo futhi ukholwa wukuthi kuzophuma isinqumo esizohambisana nobulungiswa kulolu daba. “Okwamanje angeke size siphendule okushiwo uLerato okuyihaba okubhalwe encwadini yakhe efungelwe nokuhloswe ngayo ukudicilela phansi isithunzi sikaJabba,” kusho isitatimende esikhiswe ngegama lokhulumela umndeni uNkululeko Ncana. Lo mndeni uthe ngesikhathi esifanele uyoliveza iqiniso ngalokhu okushiwo nguLerato okungesilo iqiniso. “Kuyihlazo ukuthi esikhundleni sokuthi ngabe kuzilelwe uJabba kodwa kuyabukiswa ikakhulukazi esikhathini esibuhlungu kangaka.” Umndeni uthi intshisekelo yokuwuvimba ukuthi ungcwabe uJabba ngesizotha ayikhombisi uzwelo futhi kubi ngezindlela zonke, ikakhulukazi lokhu ngoba kubonakala njengesenzo sodlame emlandweni kaJabba owathinta abantu abaningi ngomculo wakhe nangendlela abexhumana ngayo nabalandeli bakhe. “Kuyishwa ukuthi uJabba akasekho ukuphikisa la manga akhulunywa ngaye. Noma ngubani oseke wahlangana naye uyazi ukuthi ubengumuntu onothando,” kuchaza isitatimende. UNkululeko okhulumela umndeni uthe inkonzo yesikhumbuzo obekumele ibe izolo, iqhubekile ngaphandle kwezihibe. Uphinde wakubeka kwacaca ukuthi uma inkantolo ibavuna, umngcwabo uzoba khona ngoMgqibelo. Ummeli uMpumelelo Zikalala uthe, ngokwalolu daba, uma kuwukuthi uLerato walotsholwa waqedwa, wahambisa neminye imicimbi edingekayo ngokwesintu futhi kwaba khona la bebhalisa khona ukuthi bashadile, umthetho ungamvuna. “Kodwa njengoba umndeni uthi awuqedelanga ngisho amalobolo, cha ngokomthetho akayena unkosikazi wakhe,” kuchaza uZikalala.