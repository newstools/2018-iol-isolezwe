UNkk Thiam usanda kunqoba iLilizela Award emunxeni webhizinisi lezokuvakasha elisathuthuka futhi elihamba kahle. Utshele Isolezwe ukuthi wasungula leli bhizinisi ngo-2009 enamakamelo amathathu okulala izivakashi. “Ngesikhathi ngiqala kwakunzima ngoba ngisemkhakheni ogcwele kakhulu ababebala elimhlophe kodwa ngabekezela ngazitshela ukuthi ngizophumelela. Bengibuzwa imibuzo eminingi yokuthi ngabe indawo yami iphephile? Ngabe isesimeni esamukelekile kwizivakashi neminye imicikilisho. Ngiye ngasebenza ngokuzikhandla ngakwazi ukwandisa indawo yami njengoba sengisezindawo ezintathu ezihlala izivakashi eKokstad neyodwa eMargate,” kusho uNkk Thiam. Uqale enabasebenzi ababili kodwa manje usenabasebenzi abawu-20. Ugqugquzele abantu ukuthi bangene emkhakheni wezokuvakasha uma bewuthanda ngoba unamathuba amaningi. “Umkhakha wezokuvakasha unezingqinamba zawo ngoba kugcwele kakhulu abamhlophe kodwa uma uzimisele uzokwazi ukuthola amathuba kuwo ukuze uphumelele. Ngingagqugquzela intsha kakhulu ukuthi ingene kuwo futhi isebenzise amasiko ayo ukuheha izivakashi ngoba maningi kakhulu amathuba kulo mkhakha,” kusho uNkk Thiam. Ukunqoba kwakhe iLilizela Award KwaZulu-Natal kumlethele uR50 000 awuklonyeliswe wuNgqongqoshe wezokuThuthukiswa koMnotho, ezokuVakasha neMvelo uMnuz Sihle Zikalala nesikhulu esiphezulu esisabambile kwiTourism KwaZulu-Natal uNksz Phindile Makwakwa. Le mali uthe uzoyisebenzisela ukukhangisa ibhizinisi lakhe kwazise ubesanda kuwina noR35 000 kwaSanlam nawo ozomsiza ukuthi azikhangise.