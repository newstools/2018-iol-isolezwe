UNkk Ndabeni-Abrahams usebe yilungu lePhalamende kusukela ngo-2009, yonke le minyaka ubehlale eqokwa njenge Phini likaNgqongqoshe eminyangweni eyahlukene. Uzosingatha iminyango emibili ehlanganisiwe phambilini ebiphethwe ngabantu abahlukene. UNkk Ndabeni-Abrahams kulindeleke ukuthi asebenzise amava anawo njenge Phini likaNgqongqoshe isikhathi eside uma esebambe izintambo. Lo mholi uzalelwe eSakhela, eMthatha, kodwa wakhulela eQunu, e-Eastern Cape. Ungowokuqala ngokuzalwa ezinganeni zakubo eziyisithupha. UNkk Ndabeni-Abrahams ufunde ezikoleni ezahlukene eMthatha kanti akakwazanga ukusheshe aye ezikhungweni zemfundo ephakeme ngemuva kokuqeda u-matric ngenxa yokuthi abazali bakhe babengenayo imali. Ngemuva kokuqeda u-matric wenze isitifiketi kwi-Project Management, enyuvesi yaseRhodes. Kanti unezitifiketi eziningana zeTelecomunications azithole ezikhungweni ezahlukene. Kumanje umatasa wenza iMasters kwiBusiness Administration eRegent Business School. Ngaphambi kokuthi abeyilungu lePhalamende kuzwelonke, uNkk Ndabeni-Abrahams, uke waba nguNobhala womkhandlu wentsha e-Eastern Cape, waba futhi nayilungu le-ANCYL eMthatha kusukela ngo-1990 kuya ku-1994. Ngo-2008, kuya ku-2010, ubeyilungu lekomiti le-ANC eNorth West, usuke eNorth West wabe eseyoba yilungu lePhalamende lapho esebenze emakomitini ehlukene, kubalwa elezokuXhumana, elezokuVikela, nelezobuNhloli.