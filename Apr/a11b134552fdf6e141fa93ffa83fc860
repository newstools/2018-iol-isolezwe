BAZOBOSHWA babekwe amacala ngokusemthethweni othisha nothishanhloko bezikole abahlukumeza abafundi bebandla iNazareth Baptist Church, elidume ngelaKwaShembe ngokubaphoqa ukuthi bagunde izinwele uma beya ezikoleni. Lokhu kushiwo uNkk Thoko Mkhwanazi-Xaluva ongusihlalo weKhomishini ebhekele ukuvikela amalungelo ezamaSiko, ezeNkolo nezeziLimi emphakathini waseNingizimu Afrika. Ubekhuluma esigcawini ebesiseThekwini kuleli sonto. Kulesi sigcwawu bekudingidwa ngezinto ezahlukene ezithinta ukuhlukunyezwa kwamalungelo omphakathi emikhakheni esibaliwe. “Le nto isiphenduke isilonda ezinganeni zebandla iNazareth Baptist Church,” kusho uNkk Mkhwanazi-Xaluva. Uzwakalise ukumangala ukuthi lesi sihlava sisaqhubeka ezikoleni zaKwaZulu-Natal, phezu kokuthi eminyakeni emibili edlule, kwavunyelwana noMnyango wezeMfundo ngokuthi kuqhanyukwe nomthetho ozosinqanda. Uthe indaba yokuthi abantwana besikole abakhonza kuleli bandla besatshiswa ngokuthi bazofeyila uma beza esikoleni nezihluthu zabo bengagundile, wukuhlukumeza amalungelo abanye abantu lokho. “Sizofuna uMnyango wezeMfundo ubambisene nohhovisi likaNdunankulu usinikeze amagama othisha nothishanhloko abathintekayo kulokhu ukuze sibhekane nabo,” kugcizelela uNkk Mkhwanazi-Xaluva. Uthe uyamangala ukuthi namanje kusakhulunywa lolu daba ekubeni lwahlalelwa phansi eminyakeni emibili edlule, kwavunyelwana nabezemfundo ukuthi kwethulwe umthetho ozonqanda lesi sihlava. “Abantu sebehlukumezeke kakhulu kulesi sifundazwe ngezinto ezahlukene. Kubukeka sengathi nanoma ubani uma efuna ukuhlukumeza omunye, uqhamuka nento efiswa uyena ukuze kuhlale kungenakuthula kulesi sifundazwe,” usho njalo. Ubuze ukuthi ukuba nesihluthu kumhlanganisa kanjani uthisha nokufundisa, ngoba okwakhe ukufundisa kube kuphela, ayeke izingane phansi. Usole kakhulu nabefundisi bamabandla ngokufunza othisha into engelona iqiniso abagcina ngokuthi bafune ukuyisebenzisa ezinganeni zesikole. “Uthisha akashiye inkolo yakhe ekhaya uma eyofundisa esikoleni, angafike akhulume izinto azitshelwe umfundisi wakhe esontweni,” uxwayise kanje. Uthe lesi sihlava sokuhlukunyezwa kwabafundi baleli bandla, sande kakhulu eMkhanyakude, eMbumbulu, eMlaza nakwezinye izindawo ezisogwini oluseningizimu nalesi sifundazwe. Obemele uMnyango wezeMfundo, uMnuz Themba Ndlovu, uthe bazimisele ukusebenzisana nale Khomishini. “Nathi sasesizitshele ukuthi ngoba udaba saluxoxa eminyakeni emibili edlule, ngeke kusaba khona isidingo sokuthi siphinde sikhulume ngalo manje,” kusho uNdlovu. Ubale ukushaywa kwezingane ngenduku ezikoleni nokungathokali kwemifaniswano ethengwa yizingane ezikoleni, njengenye yezinto ababhekene nayo eyizithiyo eziqhamuka nothisha ezikoleni. “Siyethemba ukuthi ukungenelela kwale Khomishini kuzokuza nesixazululo. Asibungabazi ubuholi bukaMama uMkhwanazi-Xaluva,” kusho uMnuz Nkululeko Mthethwa okhulumela ibandla laseThembizinhle. Okwenziwa othisha, uthe ukubukela phansi inkolo yabantu base-Afrika.