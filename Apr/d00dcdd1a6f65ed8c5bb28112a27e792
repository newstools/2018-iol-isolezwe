LISHONE elayizolo kuchwaza ezinkundleni zokuxhumana ngemuva kokuqubuka kwemibiko yokuthi obengumengameli wezwe, uMnuz Jacob Zuma, usezinhlelweni zokushadelwa yintokazi yaseMatatiele uNksz Nonkanyiso Chonco (24). zinye izakhamuzi bezimhalalisela uZuma kodwa ezinye zikhwela zidilika kuye, zimgxeka ngokuthandana nengane engaba wumzukulu kuye. Kunemithombo yezindaba ethi uNksz Chonco uzivumele yena ukuthi uzoshada noZuma (76). Kweminye kudalulwe nokuthi uZuma ubesemlobolile uNksz Chonco futhi unengane kaZuma enezinsuku ezimbalwa ayibelethele kwesinye eBusamed Hillcrest Private Hospital, entshonalanga yeTheku ngosuku okwazalwa ngalo uZuma * -Ephreli 12. Imizamo yokuthola uNksz Chonco ukuba aphawule ayiphumelelanga njengoba izingcingo zakhe bezivaliwe. Okhulumela uZuma, uMnuz Vukile Mathabela ucele ukungaphawuli ethi lolu wudaba olungathinti umsebenzi kodwa oluthinta uZuma siqu. “Ngicela uthinte okhulumela umndeni kaZuma ngoba uyena ongaphawula kahle,” kusho uMathabela. Kuze kwashaya isikhathi sokushicilela ingatholakali indodana kaZuma, * -Edward ngenxa yokuthi ucingo lwayo belungabanjwa futhi ingayiphenduli imiyalezo abithunyelelwa yona. Kodwa kweminye imithombo icashunwe eluchitha udaba, ithi kayazi ukuthi kungani kumele kukhulunywe ngalo. UNksz Chonco ukhule eyintombi ehlolwayo ngaphansi kwesikhungo sikaDkt Nomagugu Ngobese, iNomkhubulwane Culture and Youth Development Organisation. Uke waba ngomunye wabaqondisi baso. Ebuzwa uDkt Ngobese ngalezi zindaba, uvele wacela ukungaphawuli ngazo ngenxa yokuthi uNksz Chonco wagcina ukusebenzisana naye eminyakeni emithathu eyedlule. Eminye imithombo yezindaba ithe uZuma wathembisa uNksz Chonco ukuthi uzomshada uma eseshiyile esikhundleni sobumengameli. Ezinkundleni zokuxhumana uNksz Chonco wagcina ukubamba iqhaza ngo-2013 kodwa kuTwitter wagcina ebhale encoma uZuma. Uma uZuma egcina elibophile ifindo likasofasilahlane noNksz Chonco kuyobe kusho ukuthi uzobe eseshadelwa okwesikhombisa. Uzokuba yinkosikazi yesihlanu kwakhona okubalwa uSizakele uMaKhumalo, uThobeka KaMadiba, uBongi uMaNgema noNompumelelo uMaNtuli, agcina ehleli ngokwehlukana naye ngemuva kwezinsolo zokuzama ukumdlisa. Le ngane kaNksz Chonco isho ukuthi uZuma usenezingane ezingu-23. UZuma wake washadelwa nguDkt Nkosazana Dlamini Zuma noKate Mantsho owazibulala ngo-2000. UNksz Chonco, owafundela ubuntatheli futhi wabamba itoho nakwiSolezwe, ungusomabhizinisi ohweba ngamathenda futhi ohlala eBallito.