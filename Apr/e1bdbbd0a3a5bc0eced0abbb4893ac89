ODLALELA abaculi abadumile bokholo base-Eastern Cape i-keyboard, okubalwa kubo uBetusile Mcinga noDumi Mkokstad, kusolakala ukuthi uzifake obishini ngokulimaza kabuhlungu obeyintombi yakhe. UNksz Phakamile Mthalane (33) waseWembezi, e-Estcourt, ufuna lo saziwayo abhadle ejele ngokumsakaza ngezimpama, amklinye, amgingqe ngequpha, amgxobe futhi aze amgence ngembazo encane ngesikhathi emvakashele endlini aqashe kuyo eChris Hani Park, eMthatha, e-Eastern Cape, ngoMashi 4. Umgilwa uthi umsolwa wamshaya wacishe wamkhipha umphefumulo beqhathwa yizimpahla zomunye umuntu wesifazane azifica endlini yomsolwa. “Namanje angazi wangishayelani ngoba angimlwisanga. Ngambuza nje ukuthi kwenzakalani ngempahla yowesifazane engayifica endlini yakhe ngoba kimina wathi akathandani namuntu. Ngagcina sengixolisa, ngingazi ukuthi ngixoliselani. “Ngazithulela ngemuva kwalokho walibele ekhuluma, ngingamphenduli esefuna silale ngenkani, nganqaba.” Uthe umsolwa wabe  esemshaya ngempama ethi akamphenduli ngani. “Wabe esengikhahlela futhi engigxoba sengilele phansi, engibuza ukuthi angimphenduli ngani uma ekhuluma nami. Wangiklinya ethi angimshaye nami, ngaze ngaphelelwa ngamandla, ngaquleka.” UNksz Mthalane uthi umsolwa wayemshaya sengathi ulwa nomuntu wesilisa obezama ukumbulala. “Ngaphaphama cishe ngemuva kwemizuzu eyishumi, wayesami phezu kwami nembazo ethi ungihlahlela ngayo ngayivika  ngaze ngagoqana. Ngaphumelela ukuphulukundlela ngibaleke,  ngacishe ngashayiswa imoto engingayazi, ngiyimisa emgwaqweni, ngicela usizo lwasesiteshini samaphoyisa.” Uthe wavula icala esiteshini samaphoyisa saseMgungundlovu kodwa ladluliselwa kwesaseMthatha esiqinisekisile ukuthi likhona icala esiliphenyayo elimayelana nokushaya ngenhloso yokulimaza elivulwe wuNksz Mthalane. UBetusile uvumile ukuthi uyamazi umsolwa, futhi uyamdlalela i-keyboard nabanye abaculi abaningi abadumile base-Eastern Cape. “Nodaba ngiyalwazi kodwa ngamtshela lo sisi ukuthi akaxhumane naye lo bhuti noma avule icala ngoba mina angifuni ukufakwa entweni engingahlangene nayo. Akasalungu lebhendi yami kodwa ngiyamqasha uma kukhona lapho ngiyocula khona.” Imizamo yokuthola ukuphawula kukamsolwa ayiphumelelanga ngenxa yokuthi izingcingo zakhe bezingabanjwa kanti nemiyalezo abethunyelelwa yona kuWhatsApp beyifundwa kodwa ingaphendulwa. Umsolwa ugcine eseyibhlokha inamba abethunyelelwa ngayo imiyalezo.