ZITALAJWE zahanjelwa yingqondo  izihlobo ebezisolwa ngokweba imfuyo e-Utrecht. UMnuz Sphiwe Khaba ungomunye wabashaywe ekhanda kanzima ngezinsimbi zokudlala igalofu, baboshwa izandla nezinyawo ngamakhebuli kagesi, bebe bekhonjwe ngezibhamu. Uthe baphinde bafuthwa kanzima nange pepper spray, bavaleka amehlo. UMnuz Tallman Zuma ongumengameli wenhlangano iKwaZulu-Natal Community Crime Prevention Organisation, usigxekile lesi senzo. Uthe basaqhubeka nokuthola izikhalo ngeSikebhe esingaphansi kwabo. “Inkinga esihlangabezana nayo ngeyabantu abantshontsha bebe behlangene namaphoyisa,” kusho uZuma. Uthe kuzomele amaphoyisa ababophe abenze lokhu. Wathembise ukuthi nabo bazonikela khona beyobhula lo mlilo. UKhaba uthe lesi sigameko senzeke ngeSonto, ngo-12 emini. Kuyimanje uthe bahlala belele ngenxa yokuqaqamba kwezinhlungu. “Ngikhuluma nawe nje ngagcina ngishaywa ngaze ngahanjelwa umqondo ngoba ngingasayizwa induku ngendlela ebesishaywa ngayo,” kusho uKhaba. Iphoyisa elingagunyaziwe ukukhuluma nabezindaba e-Utrecht, livumile ukuthi lesi sigameko senzekile kodwa lathi bekungakaboshwa muntu. UKhaba waze waphaphama emuva kwamahora ambalwa beshayiwe. Abanye ashaywa nabo, uthe baze baphaphama ngakusasa ngoMsombuluko esibhedlela. Uthe indaba iqale ngokufika kwamadoda amane, amanye awo awaziyo angamalungu eSikebhe. “Afike athi azobheka izimbuzi zawo ezalahleka ebusika. Ngibabuze ukuthi yingani bengazange bazozibheka ngaleso sikhathi, bathi yingoba kwakugcwele umfula uMzinyathi,” kusho uKhaba. “Ngibatshele ukuthi bangangena bazozibhekela izimbuzi zabo eplazini likababa. Kodwa okumele bakwazi wukuthi yizinkomo zakithi kuphela ezikhona kulona,” uKhaba. Uthe akaligwinyanga njengoba omunye walabo bantu ushayele abanye ucingo, wathi abeze bezobazwiswa umhlola. “Kube sekutheleka abanye abesilisa ebebehamba ngezimoto ezingamaveni eziyisishiyagalombili. Ababuzanga lutho ngaphandle kokusikhiphela izibhamu,’’ usho njalo. Emuva kwalokho uthe la madoda abangenele ngesibhaxu. Ngendlela ebebeshaya ngayo, uthe ugcine esecela ukuthi okungenani bababulale kunokuthi babazwise ubuhlungu. Okhulmela uMnyango wezokuThutha, ezokuPhepha nokuXhumana koMphakathi uMnuz Mluleki Mntungwa, ukugcizelele ukuthi abenzi balokhu kumele babhekane nomthetho. “Esikwaziyo wukuthi izinhlangano ezifana neSikebhe nezinye ezilwa nobelelesi emphakathini, ziqeqeshiwe ukwenza lo msebenzi,” kuchaza uMntungwa. Uthe uNgqongqoshe walo mnyango uMnuz Mxolisi Kaunda, uvamisile ukuthi abe nokuxhumana nalezi zinhlangano ngenhloso yokwenza ngcono ubudlelwane babo. Ngesikhathi sokuloba abashayiwe bathe basalindele izinombolo zamacala abawavule esitshini samaphoyisa e-Utrecht abathenjiswe ukuthi bazothunyelelwa zona ngomqhafazo. Ngokwesitatimende samaphoyisa aKwaZulu-Natal, azokwazi ukuphawula ngalolu uma sekunamacala avuliwe aqinisekisa ngokwenzekile.