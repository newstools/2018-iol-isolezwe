UHLELI lubhojozi umphakathi waseNgodini, eDududu, ngenxa yezingulube zehlathi okuthiwa ziyacanasa kule ndawo ziqeda ukudla emasimini zibhincisele nxanye nabantu bale ndawo. Leli phephandaba linikele kule ndawo ngenhloso yokuzwa usizi lwabantu bakhona asebehlala ngokwethuka izanya ngenxa yalezi zilwane eziyingozi. Izakhamizi zale ndawo zithi azisakwazi ukudla okulinywa emakhaya njengoba lezi zingulube zishaya ziqothule emasimini. Kuthiwa ziphuma zibe wumhlambi ebusuku ikakhulukazi uma imvula ina zicanase naphakathi kwezindlu zifuna ukudla. UMnuz Joseph “Ngculaza” Gumede uthe yena ulima udedangendlale wensimu athembele kuyo ukuze aphile kodwa useze wayeka ngenxa yokulimela izingulube. "Mina bengivuka ebusuku ngo-2 ngilime insimu yami enkulu ngoba yiyona engondlayo. Zivele zifike zimbe ngaphansi kocingo zingene zishaye zivale zishiye kube ngathi kade kushanelwa ensimini," kusho uGumede ngokukhathazeka. Esinye isakhamuzi uMnuz Leonard Nzimande uthe naye usesimeni esifanayo wathi kukhona nekhehla lendawo elihola impesheni eselihamba lixhuga emuva kokuhlaselwa yingulube yamlimaza emlenzeni. UMnuz Pius Lukhozi naye oyisakhamuzi kule ndawo uthe yena seyake yamgagazisa ingulube eya ekhweni lakhe ewela umfula yathushuka khona. Okhulumela iKZN Wildlife KwaZulu-Natal uMnuz Musa Mtambo uthe bake bathintwa ngenkinga yezingulube endaweni esogwini olusenhla nesifundazwe bazama ukuyisukumela. "Sike saya ngomunye unyaka sazidubula izingulube kodwa kwakusewuhlelo nje lokuhlola ukuthi luyasebenza yini, sathi sizwa futhi zabe sezibuyile. Ngeke sikwazi ukuyozidubula kodwa singathumela umuntu ayofundisa umphakathi kabanzi ngazo," kusho uMtambo. INduna yesinye sezigodi kule ndawo uMnuz Thulisani Madiba uthe indodana yakhe isike yanqwamana mahlanze nenye yezingulube yamkhombisa naye, ukhale ngokuthi zinkulu kakhulu futhi ziyalwa kunzima ukuyibulala. "Sidinga usizo lwabantu abanamathuluzi afanele okubulala lezi zilwane ngoba ziyingozi ngeke sizame thina ukuzibulala. Ziningi zihamba ziyinqwaba zibe yishumi nangaphezulu ziyaqhubeka ziyazalana futhi. Sesabela nempilo yethu asisakwazi nokulima sisaphumi ebusuku emagcekeni kunzima," kubalisa uMnuz Madiba.