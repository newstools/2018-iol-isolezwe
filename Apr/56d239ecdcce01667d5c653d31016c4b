UMnuz Simphiwe Mbongi Khumalo (32) ubengunogada kwaFidelity kanti ushonele kwenye yamatekisi abehlaselwa. Lokhu kwenzeke ngo-4.45 ekuseni amatekisi esuka KwaNdengezi eya ePinetown. Kuthiwa ahlaselwe ngezikhathi ezihlukene esikhathini esiyimizuzu engu-10. Abelayishe abagibeli iningi labo ebeliya emsebenzini nasezikoleni. Kuthiwa uKhumalo udubuleke ekhanda nasemhlane washona. Kunabanye abagibeli abalimele baphuthunyiswa ezibhedlela. Usomatekisi osinde ngokulambisa ongathandanga ukudalulwa utshele Isolezwe ukuthi itekisi ibiqhamuka ngaseBimbos eduze kwegaraji ngesikhathi idutshulwa. Uthe kuze kwaba amatekisi amahlanu abelandelana adutshuliwe. “Angazi ngisinde kanjani ngoba bekucaca ukuthi badubula umshayeli. Asazi nokuthi kungani besihlasele. Okubuhlungu wukuthi kugcine kushona umgibeli kwenye itekisi,” kusho umshayeli. Ngesikhathi Isolezwe lifika erenki KwaMamdekazi,  osomatekisi bebesakhuluma ngale ndaba. Omunye umgibeli osinde ngokulambisa, uMnuz Sandile Mchunu, uthe namanje usathukile. “Bengisendleleni ngiya emsebenzini ngesikhathi kuthushuka imoto evele yavulela ngenhlamvu. Umshayeli ubalekile waze wangena esiteshini samaphoyisa. Sibone lapho ukuthi udubuleke kathathu. Omunye umgibeli udubuleke esithupheni. Ngiyesaba ukuphinde ngigibele itekisi, ngisathukile” kusho uMchunu. Okhulumela amaphoyisa KwaZulu-Natal, uColonel Thembeka Mbele, uthe bavule icala lokubulala nawokuzama ukubulala, imbangela yokuhlaselwa ayaziwa. UMnuz Jabulani Mazibuko, usihlalo weKZN Taxi Alliance, uthe lesi sigameko sihlobene nokubangwa komzila. “Kukhona abantu abangaziwa abafuna ukufaka amatekisi abo kulo mzila ngenkani. Kusiphatha kabi lokhu ngoba kuphazamiseke abagibeli nabafundi,” kusho uMazibuko. UMnuz Sfiso Shangase, oyimenenja ehhovisi leSantaco eKZN, uthe badumele futhi bazolusukumela lolu daba. “Uma kudutshulwa  nabagibeli kusho ukuthi akekho umuntu ophephile. Sizosondela kwabaKwaNdengezi sithole ukuthi yini inkinga ngoba akukhona okokuqala kuhlaselwa,” kusho uShangase. Kuthintwa okhulumela uMnyango wezokuThutha nokuPhepha koMphakathi, uMnuz Mluleki Mntungwa, uthe uNgqongqoshe uMnuz Mxolisi Kaunda usejube ithimba elizophenya ngokuhlasela. Imizamo yokuthola usihlalo kasoseshini waKwaNdengezi ibhuntshile ngoba izinombolo zakhe azitholakalanga. Isolezwe lithole ukuthi isimo asisihle ngoba kukhona osomatekisi abathuka izanya ngenxa yokuhlaselwa. Akwaziwa noma amatekisi azosebenza yini namhlanje.