Kusenzima emndenini kaSikhumbuzo Gumede waseWolawola eMatikwe obenza uGrade 10 eNtshisekelo High, eNanda ukwamukela ukuthi akasekho emhlabeni. Kuthiwa ugwazwe eduze kwasesikoleni wawela ngaphandle kwesango lesikole, washonela emtholampilo. Umfowabo, uSiyanda Gumede owenza uGrade 12  kulesi sikole uthe akazi ukuthi uzoqhubeka kanjani aphile impilo ejwayelekile emuva kokwenzeke kumfowabo abebesondelene kakhulu naye. Uthe ubesesikoleni ngesikhathi ebizwa ngomunye wothisha emtshela ukuthi akeze esangweni lapho umfowabo ebeselele khona engakhombisi mpilo. Uthe lesi sigameko senzeke emuva kokuthi umfowabo exabene nalo mfundi afunda naye ekilasini ngoLwesihlanu oludlule. Ngokusho kwakhe umfowabo wacelwa uthisha ukuthi ayobiza abantu ababengawenzanga umsebenzi wesikole ababebhalwe epheshaneni okwakufanele lifundwe ekilasini. Uthe wanika umfundi okunguye oyi-prefect ukuthi enze lokhu. Kuthe uma lo mfundi ememeza amagama kwakhona umfundi omphuca iphepha walidabula. Uthe abanye abafundi babiza umfowabo bembikela lokhu. Ngesikhathi ebuza lona omunye umfundi ukuthi wenzani kuthiwa lo mfundi ubhoke ngolaka embuza ukuthi uzomenzani base belwa. Lona omunye umfundi kuthiwa uhluliwe wase esongela uSikhumbuzo. Kukholakala ukuthi lo mfundi ulalele uSikhumbuzo unyendle ngesikhathi eya esikoleni ngoLwesibili wamgwaza esifubeni ngommese. Uyise kaSikhumbuzo, uMnuz Jabulani Dludla (57) obesashaqekile ngesigameko sokubulawa kwendodana yakhe uthe umoya wakhe uphukile ngokwenzekile. Uthe indodana yakhe beyigubha usuku lwayo kokuzalwa ngoLwesine oludlule. Uveze nokuthi unina kaSikhumbuzo  washona ngale nyanga, emuva kosuku embelethile. Konke lokhu kubavusela iminjunju njengomndeni. Ukhale nangokuthi baye emndenini womfana osolwa kulesi sigameko kodwa kwangabonakala sengathi bayazwelana nabo ngokwenzekile. Uthe bazoyekela umthetho usebenze. Elinye lamalungu omphakathi elithe linengane efunda uGrade 10 kulesiya sikole lithe selicabanga nokukhipha ingane yalo ngenxa yezigameko ezenzeka khona elithe likholwa ukuthi zidalwa ukungahloniphi kwezingane ezifunda khona. Okhulumela uMnyango wezeMfundo, uMnuz Sihle Mlotshwa uthe sibaphathe kabi lesi sigameko. Uthe bathumele abeluleki bengqondo bomnyango ukuthi bayoluleka izingane ebezikhona kushona lo mfundi. UCaptain Nqobile Gwala, okhulumela amaphoyisa eKZN  uthe amaphoyisa aphenya icala lokubulala, akukaboshwa muntu.