Ngokuthola kweSolezwe, lo wesilisa kuthiwa ubeseBuhleni ekuseni izolo ngesikhathi ehlangabezana nezimbila zithutha. Umthombo waleli phephandaba, uthe lo wesilisa ubekhothanyelwa ngamakholwa ezitshela ukuthi wuNyazilwezulu kanti ashaye eceleni. “Abantu bebeguqa ngesikhathi edlula lo wesilisa bezitshela ukuthi wuNyazi. Bekukhona nabebehamba ngemuva kwakhe begaqa ngamadolo bemkhothamela. Inkinga iqale ngesikhathi kukhona abaqaphela ukuthi akulona uNyazi lolu. Bavele basukuma bamthelekela ngenduku,” kusho umthombo. Omunye umthombo uthe lo wesilisa elingaziwa igama lakhe ngowakwa-H, eMlaza. “Ngokuthola kwami kuthiwa ubeze eBuhleni ngenhloso yokuzothatha “amandla” okuthi akwazi ukuthandazela abantu. Yingakho efike egqokise okoNyazi ukuze abantu bakholwe wukuthi uyinkosi. Ngebhadi eBuhleni kugadiwe kulezi zinsuku njengoba kuvele ukuthi abaseThembezinhle bazokhonzela khona ngoJulayi. Bambone eza ukuthi akulona uNyazi lolu wavinjwa kwaqhuma induku,” kusho umthombo. Abanye bathi kunamahlebezi okuthi lo wesilisa ubedlala isikeshi eBuhleni ezenza uNyazi. Izithombe zalo wesilisa eshayiwe bezisatshalaliswe ezinkundleni zokuxhumana izolo ekuseni. Amanye amalungu ebandla lamaNazaretha abethi ayamazi njengelungu lebandla kodwa awamazi ukuthi ungakuluphi uhlangothi phakathi kolwaseThembezinhle nolwaseBuhleni. Okhulumela amaphoyisa KwaZulu-Natal, uLieutenant Colonel Thulani Zwane, uthe alikho icala lokushaywa kowesilisa elivuliwe emaphoyiseni. “Uma kungukuthi yinto ekhona kungenzeka ukuthi oshayiwe ubone kuyicala elincane ukushaywa wagcina engalivulanga icala. Uma enesifiso sokuthi kungenelele amaphoyisa ngokushaywa kwakhe sicela avule icala emaphoyiseni,” kusho uZwane. Okhulumela abaseBuhleni, uMnuz Thokozani Mncwabe, uthe bazwile ngowesilisa okuthiwa ubezenza uNyazi. “Kungenzeka ukuthi umuntu obedidekile ngokomqondo noma ongenwe yidimoni lo owenze kanje. Ngeke ugqoke isigqoko esifana nesomholi nomjiva. Ubevele eqonde ukubachukuluza abantu ngokwenza kanje. Ngalokho angisho ukuthi bekumele ashaywe. Ngokwami ngumuntu obedinga umkhuleko lo ukuze kusuke leli dimoni elimhlasele,” kusho uMncwabe. Uthe kwenzeka lokhu nje uNyazi alukho vele eBuhleni kodwa luseMnambithi.