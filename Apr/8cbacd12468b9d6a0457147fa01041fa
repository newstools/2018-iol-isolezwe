Isihlobo ebesisondelene noNkk Madikizela-Mandela, uMnuz Gxaba Madikizela, utshele i-Independent Media, eshicilela Isolezwe ukuthi yinto eyaziwayo le. “Besizitshela ukuthi uzofihlwa eduze komndeni wakhe (ubaba wakhe uColumbus Kokani Madikizela nonina uMaRhadebe Mzaidume),” kusho uMadikizela. UMadikizela (63), owayesebenza ezimayini uthe umndeni uyasamukela isinqumo sokuthi umngcwabo ube seGoli. “Asikwazi ukushintsha lesi sinqumo.” Owayeyilungu lesigungu esiphezulu se-ANC, owayengumngani kaNkk Madikizela-Mandela besebancane, uNkk Zuziwe Dlamini uvumelene nokuthi lesi sishoshovu sasifuna ukungcwatshwa eduzane kwabazali baso. Engxoxweni i-Independent Media ebe nayo eMbhongweni, uNkk Dlamini uthe uNkk Madikizela-Mandela wayejwayele ukuntshontsha uswidi esitolo sikayise ukuze amuphe besakhula ngeminyaka yama-1940s. UZanyiwe (Winnie), njengoba ayebizwa kanje e-Eastern Cape, wenza uNksz Dlamini “itshikini” okuyinto eyayenziwa ezikoleni zaseTranskei lapho abafundi ababili babeba abangani baze baphane izipho. “UZanyiwe wayentshontsha oswidi kubo, sasihlale sinaye siya kocula ekwayeni yesikole,” kukhumbula uNkk Dlamini (82). Uthe ubesesikhungweni sokuhola impesheni ngesikhathi ezwa ngokufa komngani wakhe ngoLwesibili. “Ngathuka, wayengumngani wami,” kusho uNkk Dlamini. Udumele kakhulu ngoba ukungaphili kuzomvimba ukuthi akwazi ukuya emngcwabeni wakhe oseGoli. “Ngiyohlale ngimkhumbula. hamba kahle mngan’ wam, sobonana kwelizayo.” Uthe bafunda esikoleni samabanga aphansi esasungulwa nguyise kaNkk Madikizela-Mandela. Wakha nesinye iNgalonkulu, okwakuyisona sikole samabanga aphezulu kule ndawo. UNkk Dlamini uthe wayedlala i-netball noNkk Madikizela-Mandela. “Sahlangana kwaSub B [Grade 2], saba ndawonye saze saqeda emabangeni aphansi. Ngashiya ngina-15, ngashada ngo-1950,” kusho uNkk Dlamini. Uthe wahlala ekhaya ngoba engekho owayezomsisa ngezifundo zakhe. Uqhube wathi wabe eselahlekelana noNkk Madikizela-Mandela kodwa waxhumana nodadewabo omncane uNobantu, osekusele kuphela ababili kubo. “Sahlanga emngcwabeni kasisi wakhe omncane uMsuthu sakhuluma. Ngesikhathi uNkk Madikizela-Mandela ezovula itshe lesikhumbuzo labazali bakhe ngo-2014 angikwazanga ukuhlangana naye ngenxa yokungaphili.” UNkk Dlamini usakwazi ukuchelela ingadi acande nezinkuni.