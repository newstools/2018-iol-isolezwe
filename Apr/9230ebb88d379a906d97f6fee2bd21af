UTHOKOZANI NDLOVU umpheke ngogozwana ezama ukuthola ukuthi njengoba eseshiye enhlanganweni yakhe futhi noMnuz Jacob Zuma usehlile kwesokuhola izwe, uDkt Khoza usezobuyela yini kwi-ANC.   Thokozani Ndlovu (TN): UKE wakhala ngenkohlakalo kwi-ANC, wathi ngeke abuyele kuyona kusekhona inkohlakalo, ngabe bakhona yini obhekise kubona ukuthi bakhohlakele? Dkt. Makhosi Khoza (MK): NGEKE ngiphathweÂ  -Ace Magashule into ekhohlakele kanje. Omunye wuDavid Mabuza. Akekho ongazi ukuthi wayenzani iMpumalanga. Okunye, ngeke ngiphathwe ngabantu abagugile njengoGwede Mantashe njengoba sebempunga.   TN: KUKE kwavela izindaba ezithi kunenkinga ngobuholi beqembu owalisungula, obekuvela ukuthi niyashayisana ngemibono nabo, ngabe yisona sizathu esenze wasula eqenjini? MK: AYIKHO inkinga kwi-ADeC kodwa bekunabathize abebezama ukukotela ngami yingakho bekuvela sengathi siyaxabana. TN: Njengoba ngisulile nje kwipolitiki kuphelile futhi ngabo. Bebezama ukusebenzisa udumo lwami ukuze bakhuphuke. MK: Kumanje wubani obaziyo ngaphandle kokuthi badume ngokugcogcoma emaqenjini amasha asuke esungulwa nje kuphela. Ukuhamba kwami eqenjini kubalimazile.  TK: NJENGOBA umemezele ukuthi usuyayiyeka ipolitiki, yimuphi umsebenzi osuzogxila kuwona? MK: SENGIZOGXILA emsebenzini wami  omusha wokusebenzisana nohulumeni basekhaya, ngiphinde ngigxile encwadini yami efundisa ngolimi lwesiZulu esihloko esithi Uzalo.  TK: UZOSEBENZA ndlelani nohulumeni basekhaya ungaselona ilungu leqembu lepolitiki osebenzisana nalo? MK: KUNENHLANGANO ezimele engisebenzisana nayo engisazoyimemezela esizobe sisebenza nayo.  TK: YINI enizobe niyibheka kohulumeni basekhaya? MK: INTO esizobe silwa nayo yinkohlakalo. Kuningi okungahambi kahle kohulumeni basekhaya. Mina ngiyaziwa ukuthi angihambisani nenkohlakalo yingakho ngizokhuculula kohulumeni basekhaya.  TK: KUNGANI ungawenzanga lo msebenzi usekulona iqembu lakho? MK: NGENXA yokuthi ngizobe ngisebenzisana nawo wonke amaqembu, bekungeke kulunge ukuthi kube khona iqembu engingaphansi kwalo ngoba bekuzoba sengathi ngikhankasela lona.  TK: UZWAKALA unentshisekelo ngokufundisa isiZulu. Yini le ekugqugquzela kangaka? MK: UKUTHI ngithole izimfihlo zokuthi abantu bakithi bafunzwa into engekho ngesiZulu. Ngisho nobengumengameli wezwe, uMnuz Jacob Zuma, bengingenankinga naye kodwa bengicasulwa ukuthi uvikela le mfundisoze ngolimi lwethu bese kuba sengathi sonke sinjengaye.