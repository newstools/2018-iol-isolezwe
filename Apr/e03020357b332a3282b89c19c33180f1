Ngokuthola kweSolezwe ngeSonto, uTha waboleka uSifunda le mali eminyakeni emibili edlule ngethemba lokuthi uzosheshe ayibuyise. USifunda kuthiwa wayethole umsebenzi ayenethemba lokuthi uzomkhokhela imali enkulu kodwa izinto zangahamba ngendlela. Ethintwa uTha, uthe okubuhlungu kakhulu ukuthi wayethathe imali yesitokofela obekumele uSifunda ayibuyise isinenzalo kodwa kuze kube yimanje akakayibuyisi. “Bengingeke ngikhulume ngale nto kodwa into engicasula kakhulu ukuthi uSizwe usengibhlokhile ocingweni lwakhe nasezinkundleni zokuxhumana ngoba engasafuni ukuxhumana nami. Ngiphinde ngafonelwa amaphoyisa engitshela ukuthi usengivulele icala ekhala ngokuthi ngiyamsabisa. Wazi kahle ukuthi akulona iqiniso leli alishoyo, angikaze ngimsabise,” kusho uTha. USifunda uthukile uma ezwa kuthiwa lolu daba selukwabezindaba, wabuza ukuthi kungani uTha ekhethe ukuya emaphepheni engabe ukhuluma naye. “UTha umngani wami futhi uyazi la ngihlala khona. Bekumele eze kimina uma kukhona angagculisekile ngakho. Ngiyavuma imali ngayiboleka impela kuyena kodwa angimbalekele. Inkinga engibhekene nayo ukuthi akuhambi kahle ebhizinisini. Ngalokho angichazi ukuthi ngeke ngimkhokhele kodwa inkinga angazi ukuthi ngizo-mkhokhela nini. Akalinde, isikweletu asiboli,” kusho uSifunda. Uthe ngesikhathi eboleka imali kuTha wayethole umsebenzi eMnyangweni wezeMfundo e-Eastern Cape enethemba lokuthi uma esekhokhelwe ngomsebenzi wakhe uzobuyisela uTha imali yakhe. Kumanje uthe useze wafaka uMnyango wezeMfundo enkantolo ngenxa yokungakhokhelwa.
UTha, uthe ngeke akwazi ukuya lapho kuhlala khona uSifunda ngoba usefonelwe amaphoyisa emtshela ukuthi uSifunda umvulele icala. USifunda, uthe alikho icala alivulele uTha lokuthi uyamsabisa futhi wazi ukuthi basengabangani. Njengoba uTha eveze ukuthi uSifunda usembhlokhile ocingweni, lokho kuya-shayisana nokushiwo uSifunda. Uthe kumanje kunomyalezo awuthole ngesonto eledlule obuqhamuka kuTha bezixoxela njenge-njwayelo.