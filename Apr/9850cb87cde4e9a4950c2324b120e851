Laba bafundi abebefunda * -matric nyakenye, bangaphansi kohlelo lomnyango lokufunela izingane eziyizintandane abazozikhulisa, zihole nemali yesibonelelo sikahulumeni. Abafundi abathathu abethule ubufakazi bagcizelele ukuthi basizwe wukuhlonipha bonke abantu abadala ngisho bazi ukuthi abanabazali. Laba bafundi baklonyeliswe ngama-laptop nezikhwama. USakhile Njoko (18) waseSandlwana eNquthu obefunda eSiyanda High wathola o-A abayisikhombisa uthe wakhuliswa umzala wakhe, yena nabafowabo abathathu nodadewabo oyedwa. Washonelwa abazali esamncane. Uyise washona eneminyaka emithathu unina washona enemihlanu. Umzala kaSakhile umkhulisile wamfundisa waze waqeda isikole benodadewabo osenguthisha nabafowabo abesezigabeni ezahlukene zokufundela izifundo zobudokotela enyuvesi, omunye wabo useCuba. USakhile uthe: “Into engikholelwa kuyo yinhlonipho. Iyona ebalulekile kakhulu kangangokuthi noma ngabe kuthiwa ushonelwe abazali, lokho akusho ukuthi ungahloniphi emphakathini. Wonke umuntu okhona mthathe njengomzali wakho.” USakhile owenza unyaka wokuqala ezifundweni ze-Acturial Science enyuvesi yaseWits, eGoli, uthe ayikho imfihlo etheni eyenze waphumelela. Uthe uma ufuna ukuphumelela kumele uzilungiselele, nokuzibekela izinto ofisa ukuphumelela kuzo. Omunye wabafundi ophumelele kahle uNoxolo Manyoni (18) waseMbazwana obefunda esikoleni iNkosi Moses Zikhali High owathola o-A  abayisithupha uthe washonelwa yibo bobabili abazali bakhe esemncane. Uthe wakhuliswa uninalume benodadewabo nezinye izingane eziningi eziyizihlobo. UNoxolo uthe: “Bengifuna ukuba yinto enkulu,  ngikwazi nokuzimela”. Echaza ngendawo aphuma kuyo uthe amantombazane angangaye ajwayele ukuqeda * -matric bese eyakipita kodwa yena ufuna ukuhluka. Ukhethe ukwenza izifundo zeChemical Engineering ngoba ebona isimo sesomiso izwe elibhekene naso, ufisa ukuba ngomunye wabantu abazosixazulula. UNgqongqoshe wezokuThuthukiswa koMphakathi KwaZulu-Natal, uNkk Weziwe Thusi, uthe bajwayela ukuba nalo mcimbi kodwa bekungokokuqala ukuthi ube kuleli zinga. Ubonge abazali abakhulise laba bafundi abebeklonyeliswa ngokwenza okufanele ngoba abanye abazali bayayidla imali ekhishwa wumnyango wakhe ukuthi bafundise ngayo izingane. Uthe uNkk Winnie Madikizela-Mandela ubezozigqaja ngalaba bafundi ikakhulukazi abesifazane ngoba bekuyisifiso sakhe ukuthi izingane zamantombazane zifunde.