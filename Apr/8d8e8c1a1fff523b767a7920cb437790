UNkk Madikizela-Mandela ushone ngemuva kokugula isikhathi eside. Selokhu kuqale unyaka ubephuma engena esibhedlela ngenxa yezinso. Izolo ntambama abantu bebephuma bengena emzini wale ngqalabutho eSoweto bezobhonga emswanini ngokudlula kwayo emhlabeni. Bekugcwele amalungu e-ANC ebhiyoza ecula. UNgqongqoshe wezaMandla, uMnuz Jeff Radebe, okhulumele umndeni, uthe le ngqalabutho, ebiyaziwa ngoMama weSizwe, ishone ingungwe yizihlobo kanjalo nalabo abebesondelene nayo. Uthe uNkk Madikizela-Mandela walwa nobandlululo ukuze izwe likhululeke. “Ukulwa kwakhe nobandlululo kwamfaka ejele izikhawu eziningi kwaze kwagcina ngokuthi avalwe ukuthi aye edolobheni  iBrandfort, elalise-Orange Free State. Ngesikhathi owayengumyeni wakhe uMnuz Nelson Mandela esejele iRobben Island, uNkk Madikizela-Mandela waqhubeka walwa nombuso wobandlululo waze waziwa ngoMama weSizwe,” kusho uRadebe. Uthe umndeni ugqemeke ingozi ngokudlula kwale ngqalabutho wanxusa ukuthi kugujwe impilo yaleli qhawe. “Umndeni uzokhipha imininingwane mayelana nenkonzo yesikhumbuzo kanjalo neyokumphelezela uma sekuphothulwe yonke into.” UMbhishobhi Gary Ravis, webandla iMethodist Church Of Southern Africa, uNkk Madikizela-Mandela abekhonza kulo, uthe izolo emini bakhulekele le ngqalabutho esibhedlela. Uthe ngemuva kwalokho bathole ucingo lubazisa ukuthi udlulile emhlabeni. “NgoLwesihlanu lwePhasika, kanjalo nangeSonto, uNkk Madikizela-Mandela ubesenkonzweni eSoweto. Iguqile ingqalabutho ebiyaziwa umhlaba wonke. Sibonga uNkulunkulu ngempilo yakhe,” kusho uRavis. USihlalo kazwelonke we-ANC, uMnuz Gwede Mantashe, uthe kuwe insika ebingahlonizi ukubatshela uma sebephuma endleleni. Uthe ubengomunye wabantu abambalwa abasele abayizingqalabutho ze-ANC. “Sizomkhumbula ngokungasabi ukusitshela uma siphuma endleleni njengengqalabutho yomzabalazo. Sidlulisa amazwi endunduzo emndenini kaMandela nokaMadikizela ngoba yimindeni emibili eyahlangana, kanjalo nakuwo wonke amalungu e-ANC ngokudlula emhlabeni kukaMama Winnie,” kusho uMantashe. Umshana kaNkk Madikizela-Mandela, igama lakhe elingatholakalanga, ucele ukuthi babekezelelwe bewumndeni ngoba bebengakulindele ukuthi uzodlula emhlabeni. Uthe bazolokhu bewazisa umphakathi ngokuzokwenzeka. Isitatimende esikhishwe nguSomlomo wePhalamende, uNksz Baleka Mbete, noSihlalo woMkhandlu weziFundazwe, uNksz Thandi Modise, sithe izwe lilahlekelwe yingqalabutho ebilwela ukuthi abantu balingane, baphume endlaleni kuphinde kuliwe nokungalingani ngokobulili ukuze izwe lithuthuke. Sithe uzokhunjulwa ngamagalelo akhe ekulweni nobandlululo ukuze abantu bakhululeke.