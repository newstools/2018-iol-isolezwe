Lokhu kuqukethwe kwiGovernment Gazette ekhishwe ngoLwesihlanu olwedlule enike umphakathi izinsuku ezingu-21 zokuthi wenze izincomo. Kule Gazette, kuphakanyiswe ukuthi kwehliswe ukuphaswa kolimi lwebele ezikoleni kufinyelele ku-40%. Okwamanje ukuze umfundi adlulele kwelinye ibanga kudingeka aphase ulimi aluncela ebeleni ngo-50% kanti ngokwesiphakamiso uma sigcina siphasile uzodlulela kwelinye ibanga uma ephase ngo-40% kodwa uma kungukuthi nakwezinye izifundo uthole u-40%. UMnuz Allen Thompson, iphini likamengameli weNatu, uthe bayasichitha lesi siphakamiso ngoba akumele umfundi ehliselwe imaki ngoba ngeke azikhandle. Uthe akwandiswe izincwadi, kuqashwe nothisha ukuze kufundiswe abafundi kungehliswa izinga lokuphasa. “Akumele izinga lehliswe lihambisane nomfundi kodwa kumele kube ngumfundi ozozikhandla ukuze ahlangabezane nemibandela yokuphasa. Ukwehliswa kwezinga lokuphasa kuzokwenza ukuthi badembesele bangazikhandli.” Okhulumela iSadtu, uNksz Nomusa Cembi, uvumelene noThompson wathi ngeke kulunge ukwehliswa kwezinga lokuphasa. Uthe uma kwehliswa izinga emazingeni aphansi bazothi befika emazingeni aphezulu bazi ukuthi kulula. “Inkinga bazobhajwa emanyuvesi uma sebefika bethola ukuthi izinga lokuphasa u-50% hhayi lo 40%. Noma kuthiwa izinga emazingeni aphezulu kusuka kuGrade 10 lingu-40% kodwa akumele emazingeni aphansi lehliswe,” kusho uNksz Cembi. Okhulumela uMnyango uMnuz Elijah Mhlanga, uthe ngokwenza lokhu bafuna ukuthi kuhambisane ukuphasa kwabafundi emabangeni aphezulu. Uthe bafuna uGrade 7, 8 no-9 uhambisane noGrade 10, 11 noGrade 12. “Asehlisi izinga lokuphasa emfundweni yethu. Sihlale sigqugquzela abafundi ukuthi benze kahle hhayi ukuthi bathole u-40% kodwa bathole ngaphezulu ngoba kunalabo abathola o-100% kodwa izinga lokuphasa uthole ukuthi lingu-40%,” kusho uMhlanga.