IVUNDULULWE esontweni lendawo imigulukudu eqothwe amaphoyisa ngenhlamvu ebisolwa esigamekweni sokubulawa kwamaphoyisa ahlaselwe esesiteshini eNgcobo, e-Eastern Cape ngoLwesithathu ekuseni. Amaphoyisa axube oKlebe nethimba eliyisipesheli asebenze angalala avundulula laba basolwa abebehlala esontweni. Azame ukubabopha kodwa badubula bebhekise kuwona. Bayisikhombisa abasolwa abasale enkundleni, kwalimala iphoyisa elilodwa emlenzeni laphuthunyiswa esibhedlela. Kuvele nokuthi bayishumi abasolwa ababoshiwe abasazovela enkantolo ngalesi sigameko sokubulawa kwamaphoyisa. Kuthiwa abalisa abangaziwa abebehlome ngezibhamu bafike ngoLwesithathu bavulela ngenhlamvu kwafa amaphoyisa amathathu, bathatha amanye amabili bayowabulala eduze komgwaqo. Kubulawe nomlisa owayesethathe umhlalaphansi emasosheni. Lesi sigameko sishiye abaningi bethuthumela njengoba kungajwayelekile ukuthi kuhlaselwe isiteshi samaphoyisa. Amaphoyisa abenqunyelwe ukuthi athungathe lezi zigebengu azibophe engakapheli amahora angu-72 kusukela esikhathini sesigameko. UNgqongqoshe wamaPhoyisa uMnuz Fikile Mbalula obekhuluma esithangamini sabezindaba eNgcobo izolo, uthe amaphoyisa akwazile ukufeza umgomo awubekelwe. UMbalula uwancome kakhulu amaphoyisa ngomsebenzi wawo wathi ayisibonelo. "Abantu ababulale amaphoyisa bahlala khona la eduze bebezenza abantu abasontayo kanti bayimigulukudu. Siyajabula ngoba besibeke amahora angu-72 kodwa sakwazi ukubabamba emahoreni angu-65. Lokhu kukhomba ukuzinikela kwamaphoyisa," kusho uMbalula. Uthe kunemizamo ezokwenziwa ukuqinisa ezokuphepha kulesi siteshi, waqinisekisa ukuthi kuzofakwa amakhamera azoqopha konke okwenzeka khona, siphinde silungiswe isiteshi.