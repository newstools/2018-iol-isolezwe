Umthombo weSolezwe osondelene nodaba uveze ukuthi abasolwa bafike beyiqulu, benza sengathi bazothenga utshwala. Kuthiwa bavukele abasebenzi esiswini njengotshwala bafuna utshwala ngodli. Kuthe abasebenzi besamangele bathi bacela nemali. Emva kwalokho kuthiwa bafayele ngenhlamvu ethaveni, bathatha izinto abebezifuna maqede bashaya bachitha nazo. Kuthiwa bebezihambela ngezinyawo njengoba behlangane nomunye umfana okusolwa ukuthi naye ubeza ethaveni bavele bamdubula washonela khona lapho. UNksz Slindile Ngcobela uthe kusenzima nokukhuluma njengoba kubulewe abasebenzi bakhe ababili, kwadutshulwa abanye besifazane ababili kanzima okubonwa ngokusa kubona esibhedlela. “Angazi kwenzekeni ngoba bengingekho esitolo ngishayelwe ucingo sengitshelwa ukuthi kudutshulwe abasebenzi kubanjwa inkunzi esitolo. Ngifike sekugcwele amaphoyisa, abasebenzi ababili sebeshonile. Umfana obulewe endleleni naye ubesemboziwe. Ngiphuthume esibhedlela ngiyobheka abanye abasebenzi abalimele. Kumanje ikhanda liyazula kunzima nokukhuluma. Bathathe utshwala nemali kodwa angazi kungakanani okuthathiwe,” kusho uNksz Ngcobela. Uthe imali ubengakayilandi okusho ukuthi yonke imali obekusathengwe ngayo ibisesitolo ngesikhathi kugasela abasolwa. Okhulumela amaphoyisa KwaZulu-Natal, uLt Colonel Thulani Zwane, uthe amaphoyisa aseKranskop avule amacala amathathu okubulala namabili okuzama ukubulala. “Kusaphenywa kodwa akekho osaboshiwe,” kusho uZwane. Amaphoyisa acele umphakathi ukuba uwuhlabe uwulawule ngabasolwa ukuze baboshwe. Imizamo yokuthola imindeni yababulewe ayizange iphumelele izolo njengoba izinombolo zabo zocingo zingatholakalanga kwazise umnikazi wethaveni uthe ubesazohlangana nemindeni.   