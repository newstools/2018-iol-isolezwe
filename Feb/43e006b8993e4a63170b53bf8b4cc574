Bashiye phansi umsebenzi kusuka ngoMgqibelo odlule ngoba bethi bafuna abaphathi boMnyango wezeMpilo basuse abasebenzi ababili okuthiwa sekunesikhathi bekhononda ngabo. Kuthiwa abasebenzi okukhalwa ngabo babuyiswe ngoMgqibelo emuva kokuthi kade besusiwe ngoba ozakwabo bebhale incwadi yezikhalo bethi bayabahlukumeza emsebenzini. Umsebenzi, ocele ukuthi igama lakhe ligodlwe, uthe babhale incwadi ngoFebhruwari 9 becela ukuthi abaphathi babo basuse abasebenzi abangabafuni. Emuva kwalokho baphinde bababona sebebuyile. “Sacela ukuthi abaphathi basisusele bona ngoba benza kube nzima ukusebenza. Omunye wabo nje ugcina esesabisa abanye abasebenzi bazizwe bengasaphephile emsebenzini. Uyahlala angasebenzi kugcine sekugqilazeka abasebenzi asuke esebenza nabo. Zonke lezi zinto sazichaza njengoba beze basuswa bayiswa emakhazeni asePhoenix. Sixakiwe uma sesibona sebebuyisiwe,” kusho umsebenzi. Uthe bathe uma bebona bebuyiswa baqoka ukuyeka ukusebenza. Encwadini yezikhalo baveze ukuthi omunye wabafuna basuswe akabaphathi kahle abanye abasebenzi. Baphinde baveza ukuthi ubasabisa ngokuthi wazana nabantu abaphezulu emnyangweni futhi angakwazi ukuqinisekisa ukuthi baphelelwa wumsebenzi uma bengahambisani nezinto azenzayo. Omunye umsebenzi, naye ocele ukuthi igama lakhe ligodlwe, uthe ngeke bakwazi ukubuyela emsebenzini kusekhona laba basebenzi. Izolo imindeni ebizolanda izidumbu zezihlobo zayo ihlale usuku lonke ilinde ukusizwa. UMnuz Bongani Jicwa waseLusikisiki, e-Eastern Cape, uthe ufike emakhazeni ngehora lesishiyagalombili ekuseni ezolanda isidumbu somfowabo omncane. Uthe bebezitshela ukuthi bazosithatha bese begoduka beyofihla njengoba sekwenziwe wonke amalungiselelo okuthi afihlwe. “Sekumbiwe ngisho umgodi ngoba besizitshela ukuthi siyofihla, nakho-ke sesibhekana nale nkinga. Kade sihleli silinde ukuthi sinikwe isidumbu sakhe kodwa kuze kube manje asilutholi usizo,” kusho uJicwa. Umndeni wakhe uthe kubaphatha kabi ukuthi ngenkinga yabasebenzi okufanele ngabe iyalungiswa sekuhlukumezeka imindeni eshonelwe. UMnuz Sifiso Ngidi oyiPhini likaNobhala wePublic and Allied Workers’ Union (Pawusa) eThekwini uthe babe nomhlangano nabaphathi bamakhaza ngoMsombuluko  ukuxazulula inkinga esidalwe wukubuyiswa kwalaba basebenzi. UNgidi, ongumsebenzi wasemakhazeni, uthe abaphathi abakhombisanga ukuzwelana nabasebenzi. Okhulumela uMnyango wezeMpilo esifundazweni uNksz Ncumisa Mafunda uthe, umnyango ufisa ukuxolisa ngokuphazamiseka kokusebenza kulawa makhaza. Uthe bafisa ukugcizelela ukuthi izindaba  eziphakathi komnyango nabasebenzi ezangaphakathi futhi zikhulunywa kulandelwa umthetho iLabour Relations Act neminye imithetho. “Kulokhu umnyango 
ungaku­qinisekisa ukuthi kukhona izingxoxo eziqhubekayo 
njenge­mizamo yokuthi 
kuxa­zululwe udaba,” kusho uNksz Mafunda.