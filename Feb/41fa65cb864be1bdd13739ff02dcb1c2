LIZONGENA ngoFebhuwari 28, eNkantolo yeMantshi yaKwaMaphumulo icala lokushaywa kwenhlalisuthi esolwa ngobutabane, okuthiwa yabanjwa isocansini nenye entabeni iKhenani, KwaShembe, ngenyanga edlule. Okhulumela amaphoyisa aKwaZulu-Natal uLeutenant Colonel Thulani Zwane uthe kuvulwe icala lokushaya esiteshini samaphoyisa eNsuze kwaboshwa owesilisa osekhulile. “NgoJanuwari 20, nonyaka ngabo 8 ebusuku kusolwa ukuthi kwashaywa owesilisa oneminyaka engu-30 endaweni yebandla oZwathini. Lo wesilisa walimala kabuhlungu ngenxa yokushaywa kanzima ngenhloso yokumlimaza. Icala lokushaywa kwakhe lavulwa esiteshini samaphoyisa eNsuze. Ngalo kwaboshwa uMnuz Mbangeni Busane (61) wathweswa icala lokushaya. UBusane uvele eNkantolo yaKwaMaphumulo ngoJanuwari 31, icala lahlehliselwa uFebhuwari 28,” kusho uLt Colonel Thulani Zwane. Isolezwe ngeSonto libikile ngodaba lokushaywa kwabesilisa abayizitabane okuthiwa babanjwa bezitika ngocansi emadokodweni eKhenani, emasontweni amabili edlule. Lesi sigameko kuthiwa senzeke emhlanganweni oyingcwele kaJanuwari njengoba amaNazaretha abe enyuke intaba. Kulesi sigameko kuthiwa kwagcina sekushaywa bonke abesilisa okusolwa ukuthi bayizitabane, yize babengenzanga lutho. Lokhu kususe umsindo kwaze kwaba nezinsongo zokuthi kunabesilisa abayizitabane abebefuna ukuhlasela amanye amalungu ebandla. Omunye wesilisa waseBuhleni okuvumile ukuthi washaywa entabeni ngenxa yokuthandana nabanye besilisa, uthe waze wamiswa ebandleni. “Ngicela ukungaphawuli lutho ngoba sengiyasaba. Udaba lwami lusingethwe yibandla manje. Uma kukhona ofisa ukukwazi ngicela ukhulume noMncwabe (Thokozani) okhulumela ibandla eBuhleni) ngoba ngimazise konke ngalesi sigameko,” kusho lo wesilisa othe uyasaba nokudalulwa. UMncwabe uthe uyalwazi udaba futhi usexoxile nowesilisa owashaywa. “Ungitshele konke ngokwenzeka kuze kube uyashaywa. Ngenxa yokuthi izinto angitshele zona zibucayi, ngeke ngikwazi ukukhuluma ngazo emaphepheni. Udaba ngisazoludlulisela enkosini uNyazilwezulu, kube yilona oluyixazululayo le nkinga,” kusho uMncwabe. Udaba lokungazwani kwamanye amalungu ebandla nabanye abayizitabane, ludala eBuhleni. Ngo-2014 izitabane zaze zasabisa ngokuthi zizothatha uNyazilwezulu zihambe nalo ngoba ziyacwaswa ebandleni.