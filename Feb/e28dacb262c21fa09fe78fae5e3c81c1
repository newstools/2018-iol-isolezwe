UNkk Jabu Mkhize waseSigodini, eMgungundlovu, uthi usesongelwa wumphakathi omsola ngokuthakatha, uthi ubeqonde ukubulala abantu. Bathi kungani yena engayidlanga le nyama yembuzi ecishe yavala ngehlahla. Kugule kanzima abantu abalelwa ku-20, okuhlanganisa namalungu omphakathi. UMnuz Mandla Phineus Zondi nguye oshonile ethathwa yisisu. Omunye womphakathi uthe: “Sibuza ukuthi kungani engagulanga yena ekubeni kunguye owayehlabile. Kuyasixaka lokhu futhi abafuni ukuyozwa ezangomeni nakubathandazi ukuthi kwenzekani.” Eziphendulela uNkk Mkhize uthe okwenza angaguli wukuthi wayengayidlanga le nyama ngenxa yokuthi wayematasatasa ephekela abantu. “Thina asiyi kohlola ngenxa yokuthi sikholwa kwaShembe,” kusho uNkk Mkhize oqale wamanqika ukukhuluma naleli phephandaba. “Umfowethu nguye owayinquma, wayihlinza le mbuzi maqede wabuyela kwakhe futhi ngakusasa nguye owaphakela abantu njengasemihleni ngenxa yokuthi ngisenezingane ezincane.” UNkk Mkhize uthe waqala wezwa ngomzukulu wakhe ukuthi uyagula,  kusenjalo wezwa nangomfowabo ukuthi uxinekile maqede babiza i-ambulensi eyaphuthumisa abantu abawu-7 esibhedlela e-Edendale, kwabuye kwalandeliswa ngabanye abangaphezu kuka-10 okubalwa kubo namalungu omphakathi. Yize lo mphakathi ucabanga ukuthi uNkk Mkhize kukhona ukuthakatha abekwenza ngale mbuzi kodwa uDkt Bongani Nxumalo, onengosi yezempilo kwiSolezwe, uthe uma abantu begule ngale ndlela, maningi amathuba okuthi inyama abayidlile ingenwe wukungcola okuthile base beguliswa yisifo esibizwa ngeFood Poisoning. “Uma bekhishwe yizisu, baphalaza zabaluma, maningi amathuba e-food poisoning. Leli yigciwane eliefike lidale inkinga emathunjini. Lisuke lingene ngesikhathi kulungiswa ukudla, okusho ukuthi kulokhu, kungenzeka lingene ngesikhathi kuhlinzwa noma sekuphekwa,” kuchaza uDkt Nxumalo.