Kuvela ukuthi amaphepha akhe uwasayine ngoFebhuwari 8 eseDubai kanti ufuna i-Asset Forfeiture Unit (AFU) iyeke ukudla impahla yakhe. Emakhasini angu-18 afakwe enkantolo, u-Atul uthe akekho eNingizimu Afrika futhi ufuna uMqondisi wokuShushiswa koMphakathi, u-Adv Shaun Abrahams, ahoxise icala ambeke lona. Uthe kukhohliswe inkantolo ukuze kudliwe impahla yakhe. Uthe akakaze athole uR10 million futhi akakaze ahlomule ngalutho epulazini lobisi i-Estina. “Amaphepha ami abhalwe ngishesha ngoba ngixakwa yizinto ezenzekayo. Anginankinga nokuthathwa kwempahla kodwa angifuni kuthiwe ngahlomula emalini yepulazi enguR220 million,” kusho u-Atul. AbezokuShushiswa koMphakathi bamise ukusebenza kwepulazi eVrede, eFree State, yamisa ukusebenza kwama-akhawunti  abakwaGupta, awezinkampani zabo nakaDuzuzane, indodana yobenguMengameli wezwe, uMnuz Jacob Zuma. Ekuqaleni konyaka kuvele ukuthi uMnyango wezoLimo eFree State, owawuphethwe nguMnuz Mosebenzi Zwane osenguNgqongqoshe wezokuMbiwayo, wakhokha uR220 million kwi-akhawunti yabakwaGupta. U-Atul uthe umphenyi we-AFU, uMnuz Nkosiphendule Mradla no-Abrahams abanabo ubufakazi bokuthi uR220 million owakhokhelwa ipulazi lase-Estina wafakwa kwi-akhawunti yakhe. “Ngiyayichitha imibiko yokuthi kunemali eyafakwa kwi-akhawunti yami noma kweyenkampani yami. Ukube lokhu kucacile ngabe ijaji alivumanga ukuthi kuthathwe impahla yami,” kusho u-Atul.