SESILALA nezinkukhu isalukazi saseTholeni KwaSwayimane okuthiwa sabhidlizelwa indlu yikhansela, lathembisa ukusakhela entsha. Indlu kuthiwa yabhidlizwa ngoSuku lukaMandela nyakenye. Uzizwa elahliwe uNkk Zondekile Dimba (88) ngemuva kokuthi ikhansela lakwa-ward 6 uMnuz Muzi Mngadi lathumela abantu ukuthi bazosakhela kodwa bashiya phakathi bengaqedile. Isolezwe ngeSonto lihambele uNkk Dimba ngoLwesine ngemuva kokuthintwa ngamalungu omphakathi akhathazekile ngendlela aphila ngayo. Limfice uNkk Dima ehleli yedwa kurawondi ombondelene izimpahla, ebalisa ngosizi abhekene nalo. Uthi watshelwa ukuthi uzohlala isikhashana kuwona kusakhiwa indlu kodwa kuze kube yimanje lutho. “Omakhelwane bangibongisa ngesikhathi ikhansela lifika lithi lizongakhela. Bafike badudula indlu enkulu eyapheshulwa yisiphepho. Badiliza no half-daki (isifladi) owawungcono, engangibasa kuwo. Amafukufuku onke asembondelene la kurawondi,” kusho uNkk Dimba. Uthe selokhu ahlala yedwa kusukela eminyakeni engaphansi kweshumi edlule ngemuva kokushona komyeni wakhe. “Umyeni wami ngathi wayesebona ukuthi uzoshona. Wathi uma eshona ngingawushiyi lo muzi. Anginabani, umfana wami okwakunguphela kwakhe washona esemncane,” kusho uNkk Dimba. Ngokulala endlini eyodwa nezinkukhu, uthe usuke esaba ukuthi zizontshontshwa  emnyango. Uthe le ndlu engaqediwe isize yakhula ukhula phakathi. Umakhelwane wakhe uMnuz Mduduzi Linda (42) uthe: “Indlu ahlala kuyo ingena imvula. Ulala nezinkukhu. Uma ungafika ekuseni engakahlanzi indlu, ngeke udle. Izitibhili zezinkukhu zisuke zigcwele phansi nephunga livimbanisile. Sifusa ikhansela lizoqeda elakuqala,” kusho uMnuz Linda. Ikhansela uMngadi lithe babengenela benguhulumeni wasekhaya ngemuva kokuthi ugogo apheshukelwa yindlu ngo-2014. “Ngakhethwa ngo-2016. Ngokucelwa omakhelwane ababebona isimo sikagogo sangenela. Ngenxa yokuthi sasikwenza ngaphandle koxhaso, amandla ethu ahamba aphela. Ugogo asimkhohliwe. Udaba siyalusebenza nehhovisi lemeya ekutheni indlu iqedelwe. Siyethemba ukuthi iMandela Day ezayo iyofika indlu isiphelile,” kusho uMngadi. IMeya kaMasipala waseMshwathi, uNkk Sphindile Mbhele, ithe iyalushwama lolu daba kodwa izoke amhambele uNkk Dimba ithole nokuthi kuvimbeni ekutheni kuqedwe ukwakhiwa kwendlu.