Kudutshulwe uNkk Sizakele uMaZulu Zondi ngezintatha zangoLwesihlanu, esolwa ngokuthakatha. Ngokusho kwendodana kamufi, uThabani Zondi (21), unina wayeyodayisa ubuhlalu edolobheni laseThekwini. “Waselwa kodwa imoto yaqala ukuyothatha abanye abagibeli emfuleni uMsilili. Ithe isibuya yafica umama esedutshuliwe amahlandla ayisithupha ngoba ubenezimbobo ekhanda, esifubeni nasemathangeni.” UThabani ukuvezile ukuthi unina ubezithola izinsongo kwamanye amalungu omndeni ngoba abemsola ngokuthakatha. “Angazi ngempela ubulaweleni ngoba ubezisontela, engayisebenzisi nemithi kodwa ezidlela amaphilisi.” UThabani uvumile ukuthi kunamalungu omndeni abawasolayo kangangoba awafikanga nasemngcwabeni kanti elinye laphuma ngesamagundane. Ngemuva kwalesi sehlakalo kwathi ngoMsombuluko olandelayo, entathakusa kwabulawa umkhwenyana wendodakazi yomnakwabo, uMnuz Zamokwakhe Luthuli wasesigodini saseMakhasini kwaNgoza, uMnuz Zamokwakhe Luthuli obewu-plumber kuMasipala weTheku. Ubulawe ngokuhlahlelwa ngembazo ekhanda, nakhona kusolwa amalungu omndeni. Unkosikazi kamufi, uNkk Bongekile uMaZondi Luthuli ukuvezile ukuthi ukubulawa komyeni wakhe kuhlobene nokubulawa kukanina omdala uMaZulu, ngoba kukhona abasola ukuthi nguye othenge izinkabi ezibulele umkhwekazi wakhe. Uthe umyeni wakhe ubhecwa ngobende inyama engayidlanga ngoba akasiye umuntu obehamba imizi yabantu. “Wavuka ekuseni wayolinda imoto kodwa kwathi ngabo 4.30 ekuseni ngezwa ukuqhuma kwesibhamu kaningi. Ngathi ngiyamfonela kahlanu kodwa wangalubamba ucingo. Ngathi uma ngifonela ogibela naye wathi abambonanga. Ngathatha ingane sayombheka estobhini, yathi uma imoto umkhanyisa wayelele egcwele igazi ekhanda.” Uthe uyazi ukuthi ababulali bazama ukudubula umyeni wakhe kodwa bahluleka ngenxa yokuthi ubegomile. “Babe sebemphuca isibhamu maqede bamgenca ngembazo eyi-tomahawker ekhanda ngoba yilo ebelilimele kakhulu.” UNkk Luthuli uthe usekhona osephahlukile ngokubulawa komyeni wakhe “ngoba usetshele amaphoyisa ukuthi mina ngihamba ngithi nguye owabulala uMadlanduna. Uphahlukile ngoba nguye owazivalela endlini ngoba wayelimele emlonyeni futhi engaboni nasemehlweni.” UNkk Luthuli uvumile ukuthi uNkk Zondi ubengunina omdala ngoba wayeshade nomfowabo kayise. “Yena ubesolwa ngokuthakatha ngoba wabhadanywa kaningi eqosheme ethuneni lomfowethu engagqokile ngasenhla futhi ebhince ibhayi lezangoma. Ngaphambi kokuba umfowethu uNkosikhona azibulale ngo-Agasti odlule wayebikezelile ukuthi ngeke limfice iPhasika esiya kulo. Nobaba wamngena ngemuva kokushona komyeni wakhe, bathi uma sebehlukana ngenxa yemikhuba yakhe lo mama, wamsongela. Ngempela ubaba washaywa uhlangothi washona ngo-2001,” kusho uNkk Luthuli oficwe egqoke inzilo e-navy. INkosi yaseMalangeni eNdwedwe uThulasizwe Ngcobo isihlabe kakhulu lezi zigameko. “Ngiyazihlaba kakhulu lezi zehlo zokubulawa kwabantu noma ngabe iyiphi indlela uma umuntu esoleka ngokuthile, kuhle kuxoxwe kunokuba kubulawane ngoba akusizi muntu kwenza inzondo iqhubekele phambili,” kuphetha iNkosi.