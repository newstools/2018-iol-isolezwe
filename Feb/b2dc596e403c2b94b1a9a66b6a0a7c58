Uthe ukudaza inkani kukaMengameli aze alibeke ngembaba elokuthi akesabi noma angashaywa ngevoti lokungabethembi ubuholi bakhe nokubekwa icala lokuphula umthethosisekelo kuzokwenza angazitholi izimfanelo zakhe uma esephumile. Uveze ukuthi lusingethwe ngobunono udaba lukaMengameli Jacob Zuma alufani nolukaMengameli Thabo Mbeki owakhishwa kungalindele muntu. “Ukudaza inkani kukaMengameli kukhombisa ukuthi akabalaleli abamelulekayo. Kucacela noma ngubani ukuthi uzophuma esikhundleni kodwa asazi ukuthi uzokhishwa nini noma kanjani,” kusho uKhumalo. NgoLwesithathu ebusuku kusabalale inkulumo kaMgcinimafa we-ANC, uMnuz Paul Mashatile, otshele abatshalizimali kwiMining Indaba, eCape Town, ukuthi uMengameli ubatshele emehlweni ukuthi ngeke asuke futhi uzimisele ukuya ePhalamende ukuze kube nevoti lokungabethembi ubuholi bakhe noma kuvele ukuthi uphule umthethosisekelo. UKhumalo uthe uMashatile wehlise amaphaphu kubantu baseNingizimu Afrika nakubatshalizimali ngokuchaza ukuthi i-ANC isithathe isinqumo sokuthi uMengameli kufanele ehle esikhundleni. Uthe ukugxekwa kukaMashatile ngenkulumo yakhe kukhombisa ukuthi kusenamalungu e-ANC angazimisele ukuvuselela le nhlangano. “Uma i-ANC izimisele ngokulungisa isimo kufanele ibhekane nabantu abaphula umthetho bevika ngokuthi kufanele inhlangano ibumbane. Kufanele bakhuzwe abaphambana nehlombe futhi kushushiswe abaholi abanamacala,” kusho uKhumalo. UMashatile uthe beyi-ANC abazimisele ngokuthi uZuma ayoshaywa ngevoti lokungabethembi ubuholi bakhe futhi bamazisile ngalokho. “Umbono wethu wukuthi uma uMengameli engafuni ukusula ngenxa yezizathu ezithile kufanele simsuse esikhundleni. Sinezinkinga eziningi kabi ukuthi singavumela ukuthi kube nelungu lethu elivotelwa ePhalamende bese i-ANC iba nesithombe esibi,” kusho uMashatile. Uphinde waveza ukuthi uZuma ubezokhishwa esikhundleni emva komhlangano wesigungu esiphezulu se-ANC obuzoba ngoLwesithathu kodwa wahoxiswa. Uthe uZuma kufanele adedele ubuholi obusha buphathe angabatsheli ukuthi mabenzeni. Izolo uNobhala Jikelele we-ANC, uMnuz Ace Magashule, uthe bahlangene nekhokhasi ye-ANC ePhalamende bedingida izindaba ezibathintayo. Akathandanga ukuphendula imibuzo yokuthi uZuma uphuma nini esikhundleni. USotswebhu we-ANC ePhalamende, uMnuz Jackson Mthembu, uthe ikhokhasi ayinawo amandla okuxosha uMengameli wase evalelisa ezintathelini.