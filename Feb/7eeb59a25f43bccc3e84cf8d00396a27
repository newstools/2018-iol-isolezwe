UMHOLI we-Economic Freedom Fighters, uMnuz Julius Malema, usole umengameli Cyril Ramaphosa ngokwenza izethembiso angeke azifeze odabeni lokudliwa komhlaba ngaphandle kwesinxephezelo. UMalema uthe osomabhizinisi abatshala imali kuleli bayazi ukuthi uRamaphosa ubezisholo nje uma ethi uzokwazisa inhlangano ebusayo ukuthi iqede ngohlelo lukahulumeni lokuthenga umhlaba kulabo abasuke bewudayisa njengendlela yokuwubuyisela ezandleni zalabo okumele ngabe ukuzo. Ngesikhathi ethula inkulumo yesizwe ngeledlule uRamaphosa uthembise ukuthi uhulumeni uzocubungula udaba lokudliwa komhlaba ngaphandle kwesinxephezelo ukuze kusheshe uhlelo lokubuyiswa komhlaba. "Umuntu okhathazekile ngokutshala imali kuleli ukhathazekile ngokudliwa komhlaba ngaphandle kwesinxephezelo, kodwa labo bantu bebazi ukuthi udlulisa isikhathi nje uRamaphosa, uyasikhohlisa," kusho uMalema ngesikhathi kunenkulumo-mpikiswano ePhalamende ngoMsombuluko. UMalema uqhube wathi uhulumeni akumele uchithe isikhathi enza imibandela yokudliwa komhlaba ngoba ngesikhathi uthathwa yayingekho. "Akumele kube nemibandela ngoba ngesikhathi bewuthatha bona yayingekho, bavele babulala abantu. Umuntu ongahambisani nokudliwa komhlaba ngaphandle kwesinxephezelo uyisitha sabantu," usho kanje. Uqhube waveza ukuthi uRamaphosa wenze izithembiso angeke azifeze ngoba vele uyazi ukuthi uzohlala esikhundleni sobumengameli izinyanga eziwu-12 kuphela kwazise kuzoba nokhetho ngo-2019. UMalema uqhube wakhalaza ngabanye ongqongqoshe uRamaphosa angakakabakhiphi kwikhabhinethe yakhe. Ubale ungqongqoshe wezokuXhumana kuleli uNkk uFaith Muthambi njengowokuqala okumele amkhombe indlela. African News Agency/ANA