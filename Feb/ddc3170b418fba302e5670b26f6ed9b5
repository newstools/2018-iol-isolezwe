UQALE ngoMgqibelo eSoshanguve, ePitoli, umkhankaso we-DA wokuphikisana nokukhushulwa kwentela okumenyezelwe uNgqongqoshe wezeZimali, uMnuz Malusi Gigaba, ngenkathi ethula isabelomali kuleli sonto ePhalamende. Lo mkhankaso okuhlelwe ukuthi ube ngokazwelonke, uzobe uholwa umholi waleli qembu uMnuz Mmusi Maimane. “Ukukhushulwa kwentela nokunye kuzoholela ekukhuphukeni kwamanani okudla nezindleko zokuthutha kubo bonke abantu baseNingizimu Afrika,” kuchaza uMaimane. Uthe ngeke bakuvumele ukuthi i-ANC iphoqe abantu abampofu ukuthi kube yibo 
abakhokha imali eyidle ngenkohlakalo. Wethembise ukuthi beyi-DA, bazokulwa nakho lokhu kukhushulwa kwentengo okuhloswe ngakho ukugqilaza abampofu nabangasebenzi. Kulo mkhankaso wanamhlanje, uMaimane uzobe ehamba nomholi waleli qembu eGauteng, uMnuz  John Moodey neMeya yase Tshwane, uMnuz Solly Msimanga. Kulindeleke ukuthi lo mkhankaso usabalale nakwezinye izindawo ngokuhamba kwesikhathi.