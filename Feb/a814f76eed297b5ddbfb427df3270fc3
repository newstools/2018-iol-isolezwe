Umsolwa ona-45 umiswe uMnyango wezeMpilo KwaZulu-Natal emuva kokubika kwabesifazane abazithwele ukuthi ubathinta  ubuntu babo esebenzisa i-glove. NgoLwesibili laba besifazane bebezofuna usizo esikhungweni, kuthiwa yilapho umsolwa abe esezenzela umathanda kubona. Ngelanga lesigameko laba besifazane bazwakale bexoxa bodwa ephaseji lalesi sikhungo bekhala ngendlela lo meluleki wezempilo abathintathinta ngayo ebuntwini babo. Umeluleki kuthiwa watshela laba besifazane ukuthi abakhumule amaphenti. Laba besifazane babe sebephonswa ngemibuzo yimenenja yesikhungo ngokwenzekile. Ulwazi olutholwe yimenenja ludluliselwe phambili kwabe sekuphuma isinqumo sokuthi kumele amiswe emsebenzini ngesikhathi kusenziwa uphenyo. Isitatimende esithunyelwe abezindaba izolo wuMnyango wezeMpilo siveze ukuthi icala lalesi sisebenzi lizothethwa ngoFebhuwari 15 nonyaka. UNgqongqoshe wezeMpilo esifundazweni uDkt Sibongiseni Dhlomo, uthe ushaqekile futhi unyanyile ngalezi zinsolo. “Umnyango awunayo indawo yabantu abasobozela abanye ngokwenza okungalungile. SinguMnyango sihlezi sigqugquzela ukuba abesifazane uma bethola ukuthi bazithwele basheshe baye emitholampilo, balandele nemiyalelo yabezempilo.  Manje njengoba sekukhona umuntu obhekene nezinsolo ezinjena, kusiphindisela emuva. Ukucabanga nje ngale nto kuyanyanyisa. Siyathemba umthetho uzokwenza umsebenzi wawo ukuze kususwe ukhula olubhedayo kulo mnyango,” kusho uDhlomo Ngokusho komnyango belingakabi bikho icala elivulwe emaphoyiseni. Isolezwe lithinte amaphoyisa izolo lathola ukuthi alikho icala elisabikiwe. Imizamo yokuthola abesifazane abahlukumezekile ayizange iphumelele izolo. Ngokomnyango umsebenzi ongumeluleki wezempilo usiza ukufundisa ngezinto ezithize ezithinta ukugula, alekelele ngolwazi ngeHIV nokulashwa kwayo. Akangeni ekulapheni abantu nasekuxukuzeni abesifazane.