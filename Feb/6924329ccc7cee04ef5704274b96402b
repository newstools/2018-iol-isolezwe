UThalente Ngcobo, waKwaMashu, ongumnikazi weVipaji Fitness Gym useqalile ngohlelo alubiza ngeNational Transformation Boot Camp athembisa ngalo ukuthi angenza umuntu afinyelele emzimbeni ahlale ephupha ngawo ngezinyanga ezintathu. Nakuba lokhu kuzwakala kulula kodwa uNgcobo uthe lokhu ngeke kwenzeke uma umuntu ezodembesela ngoba ekhaliswa yizinhlungu azozizwa ngesikhathi kusetshenzwa. UNgcobo ukufundele wagogoda ukubheka nokuvocavoca imizimba yabantu ngokwehlukana kwayo. Ngakhoke uthe umuntu noma ngabe uzimuke kangakanani angaxhumana naye ukuze amsize. Uhlelo lwakhe athi uma eluteketisa athi: “lahla amafutha usondelane nomzimba oqoqekile” luqalile lapha eKZN nasePitoli. “Isifiso sethu wukulishumayela leli vangeli lokugada imizimba yethu kuze kube wonke umuntu esifinyelela kuyena wenza izinqumo ezikhaliphile ngomzimba wakhe. Okubalulekile ngezifiso zemizimba wukuthi lowo nalowo azibophezele ekutheni uzokwenza okufanele futhi ngeke abuvumele ubuvila bumbuse. Indaba yokwakha umzimba isekhishini kakhulu hhayi lapho sijimela khona,” usho kanje uNgcobo ngaphambi kokuqala kwale Boot Camp ngoFebhuwari 1. Njengoba kusaqalwa uNgcobo nabaqeqeshi bakhe emagatsheni ehlukene akhele iTheku nelilodwa elisePitoli, basashumayela ivangeli lokugada umuntu akufaka emlonyeni. Uma ubhalisa uthola izikibha ezimbili bese uthathwa isithombe (okuzoqhathaniswa ngaso ekupheleni kwezinyanga ezintathu). Uzohlolwa ukuthi ukulungele yini ukuzivocavoca ukuze kugwenywe ukuthi ulimala sekuphakathi. Uzonikwa indlela ezokulawula ukuthi udla kanjani. Ngaphambi kokuqala ukuzivocavoca kuzoba nesidlo esiphelezelwa kakhulu yimikhiqizo yakwaHerbalife. Isikhathi sokuziqeqesha ihora ngosuku. Phakathi kwezindawo ongathola kuzo amagatsha okuziqeqesha singabala iKwaMashu, Newlands West, Bester, Inanda, City Centre (DSW), North Beach, Nhlungwane, KwaMakhutha naseNtuzuma. “Inyanga yesibili neyesithathu kulapho sizobe sesingena sigxila khona ekuziqeqesheni. Leli yithuba lawo wonke umuntu, isilisa noma isifazane, onenkinga yokuncipha nalabo abafuna ukugcina imizimba yabo isesimeni esibagculisayo,” kusonga uNgcobo. Ngemininingwane egcwele nangezimali kungathintwa yena uThalente Ngcobo kuselula ethi: 076 190 2501 noma ku-email ethi: vipajifitness@gmail.com