Kodwa lo mbono usheshe washaywa phansi ngempelasonto, ngesikhathi isigungu esiphezulu sichazela abantu ngokususwa kukaZuma ngaphambi kokuphela kwesikhathi sakhe. Akusiwo wonke amagatsha e-ANC KwaZulu-Natal, afuna ukuthi uZuma akhankasele le nhlangano. USihlalo wegatsha iBayers Naude, eVryheid, uMnuz Lawrence Dube obesemhlanganweni wokuchazela amalungu e-ANC ngokuhoxiswa kukaZuma, uphakamise ukuthi uZuma achithe isikhathi nomakadebona be-ANC nabanye omengameli asebethathe umhlalaphansi. Uthe wonke amagatsha e-ANC eVryheid, ebeseka uMengameli Cyril Ramaphosa ngaphambi kwengqungquthela ye-ANC futhi namanje awakashintshi. “Umthethosisekelo we-ANC ucacile ukuthi nguMengameli wenhlangano ohola umkhankaso wokhetho. Uyena osuke emele inhlangano,” kusho uDube. Umkhulumeli we-ANC, uMnuz Pule Mabe, uthe bazokhankasa ngoRamaphhosa uma sebehambela izifundazwe ezihlukene ngonyaka ozayo befuna amavoti. “Umengameli uyena ozobe ehambela imikhankaso ye-ANC kuzo zonke izifundazwe zezwe,” kusho uMabe. Uthe uZuma njengawo wonke amalungu e-ANC uvumelekile ukuhambela imikhankaso kodwa uhlelo luzobe luphethwe nguMengameli. “Wonke amalunga e-ANC avumelekile ukuthi akhankase ngoba yinhlangano ethanda kube nobumbano enhlanganweni,” kusho uMabe. Amaqabane aseThekwini athe afuna uZuma aqhubeke nokuwahola nganoma iyiphi indlela ngoba uyigugu lawo. “UZuma angasihola njengoSihlalo we-ANC esifundazweni ngoba siyabuthemba ubuholi bakhe,” kusho uNobhala welinye lamagatsha aseThekwini. Omunye uNobhala wegatsha uthe uZuma akufanele ayekelelwe kodwa kufanele amenywe njengomuntu obengumengameli wezwe uma kunenkulumo yesifundazwe futhi kufanele azoxoxisana namaqabane ezingqungqutheleni. Omunye uthe uZuma kufanele asetshenziswe ukuze i-ANC igcine abavoti bayo KwaZulu-Natal. UNobhala wesifunda saKwaDukuza, uMnuz Thabani Mdlalose, uphakamise ukuthi uZuma anikezwe imisebenzi esezingeni likazwelonke kunokuthi asebenze KwaZulu-Natal. “Abantu ababengomengameli banikwa imisebenzi e-Afrika nakwamanye amazwe. Uyigugu kithina kufanele aqhubeke nomsebenzi wakhe kwiSADC (Southern African Development Community),” kusho uMdlalose. Elinye ilungu le-ANC esifundeni iMusa Dladla, lithe uZuma ngoba ungumakadebona emzabalazweni kufanele asetshenziswe ukufundisa amaqabane ngomlando we-ANC nepolitiki. “Amagatsha ethu azwakalise ukuthi ayamthanda umengameli futhi siyaziqhenya ngaye njengesifunda sakhe,” kusho ilungu.