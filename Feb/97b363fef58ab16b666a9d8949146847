INKAKHA yomfundi wezindaba kwaSABC ithathe ikhefu ngemuva kokwenza amaphutha “okubulala” abantu bephila. UPeter Ndoro ofunda izindaba kwaSABC3 unikwe ikhefu ngemuva kokukhala ngokukhathala. Lezi zindaba ziqinisekiswe ngokhulumela abakwaSABC uMnuz Kaizer Kganyago. Uthe ngemuva kokuthi uNdoro enze amaphutha, uhlangane nezikhulu zenkampani ukuzwa kahle ukuthi ngabe yini inkinga yakhe, okuyilapho eveze khona ukuthi ubulawa wukukhathala futhi udinga ukuyophumula. Emasontweni edlule, uNdoro obefunda izindaba njengokwejwayelekile, wenze iphutha ngesikhathi esenengxoxo ekhethekile noMntwana waKwaPhindangene uMangosuthu Buthelezi. Le ngxoxo yabe imayelana nokudlula emhlabeni kukalowo owayengumholi weBophuthatswana uMnuz Lucas Mangope. Kungaleso sikhathi lapho uNdoro waphazama khona wathi kushone uButhelezi ebe ekhuluma naye ocingweni. Kuleli sonto ukuphindile lokho ngesikhathi efunda izindaba zika-6 ntambama. Uthe uMengameli wezwe uMnuz Cyril Ramaphosa akasekho emhlabeni, yize ebeqonde ukuthi kushone umholi weqembu eliphikisayo eZimbabwe iMovement for Democratic Change uMnuz Morgan Tsvangirai. Yize exolisile kulezi zigigaba zombili kodwa iSABC izwakalise ukukhathazeka ngalolu hlobo lwamaphutha. “SiyiSABC sithanda ukudlulisa ukuxolisa kakhulu emndenini kamengameli nakubabukeli. Kwayena uNdoro usezixolisele emndenini wakwaRamaphosa ngephutha lakhe, nabo bamxolela. Sizoqhubeka nokwethula izindaba ezingachemile, ezingenamaphutha,” kusho uKganyago. 