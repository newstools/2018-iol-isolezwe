NGEMUVA  komdonsiswano igcine inikiwe isithabathaba somuzi oyisipho inkosi yamaNazaretha aseBuhleni  uMduduzi “Nyazilwezulu” Shembe. Imithombo yeSolezwe ngeSonto iveze ukuthi lokhu kwenzeke phakathi nesonto eledlule. “UNyazi lufike eGoli emasontweni amabili edlule luphelezelwa yizethenjwa zalo, ngemuva okuba nezingxoxo ezishubile ngalo muzi,” kusho umthombo. Uqhube wathi kujabule wonke umuntu ngokwenzekayo ngoba kukhombisa ngokusobala indlela abantu abaluthanda ngayo uNyazi nokuthi bangalwenzela noma yini enhle ukukhombisa uthando. Uthe yingakho kwathi uma kunikelwa, kuhlanganiswa imali yale ndlu, amakholwa asukumela phezulu ayikhokha kodwa akuphoqwanga muntu. Umthombo wesibili uthe kumanje uNyazi luhlezi kuwona lo muzi oseGoli, akukacaci kahle ukuthi luzobuyela nini eBuhleni. UMphrofethi Benedict Xaba webandla iDr X Revival Ministries, eDoornfontein, eGoli owabe eyisethenjwa saseBuhleni kodwa wahlubuka wayovula ibandla lakhe, ukuqinisekisile ukunikwa isipho somuzi koNyazi kodwa wanganaba. “Umuzi ngawakhela inkosi uNyazilwezulu. Besekushaye isikhathi sokuthi lunikwe isipho salo. Akukho okunye esingakusho,” kusho uXaba. Okhulumela ibandla lamaNazaretha ohlangothini lwaseBuhleni, uMnuz Thokozani Mncwabe, uthe: “Siyabonga kuMfundisi Xaba. Ube neqiniso wabuyisa umuzi wenkosi owawunikelelwe amaNazaretha. Yimali yawo le.” Yize esho kanje uMncwabe kodwa uXaba  uqinisa ukuthi lesi sithabathaba esakhiwe ngemali elinganiselwa kuR10 million, sakhiwe nguyena.