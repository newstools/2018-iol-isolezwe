Umzali wengane efunda uGrade 9 kodwa engahlali ngaphakathi esikoleni, uthe isimo simanzonzo. Uthe bezwe ngesonto eledlule ukuthi ugesi uphelile. “Sithole ukuthi izingane ezihlala ngaphakathi sezikhanyisa amakhandlela ebusuku, zilale ngesinkwa ngoba akuphekwa. Bazamile abanye abazali ukuyohlola isimo, bavinjwa onogada esangweni.” Omunye umzali onengane ehlala ngaphakathi esikoleni uthe okumphatha kabi kakhulu ukuthi abazi ngokwenzeka ezinganeni zabo. Uthe njengoba izingane zihlala ngaphakathi azivunyelwe ukuphatha amaselula futhi sikaliwe nesikhathi sokuzivakashela. “Ngiphathwa kabi ukuthi zidlani izingane zethu njengoba ugesi ungekho. Sizwe ukuthi ezinye azisayi emakilasini ngoba namanzi okugeza awekho. Kuqale unyaka sibhalisile sangatshelwa lutho ngenkinga. Inkinga ebesiyazi eyokuphuka kwezicabha okwenzeka ngesikhathi kuhlasele umoya ngonyaka odlule,”  kusho umzali. Kuthiwa abazali bathunyelelwe uthishanhloko amaSMS ngoLwesithathu ebabikela ngenkinga kagesi, ebatshela nokuthi bayazama ukuyilungisa. Uxolise nangokungasheshi abatshele abazali ngale nkinga. Okhulumela uMnyango wezeMfundo KwaZulu-Natal uMnuz Sihle Mlotshwa, uthe asibaphethe kahle isimo saseComTech. Uthe kukhona abakuhlelayo ukuxazulula le nkinga. UMnuz Mthunzi Gumede, okhulumela ihhovisi leMeya yeTheku, uNkk Zandile Gumede, uthe sekubizwe umhlangano ophuthumayo namuhla ukuxoxa ngalolu daba. Lo mhlangano uphakathi kwemeya nobuholi bomnyango wezemfundo nothishanhloko abathintekayo. Uthe akuyona inhloso yabo ukuthi izikole zicishelwe ugesi futhi bazokwenza konke okusemandleni ukuthi izingane zingaphazamiseki. “Zingu-500 izikole ezikweleta umasipala imali elinganiselwa kuR80 million. Imeya isiyalele ukuthi izikole zingacishelwa ugesi singakatholakali isixaxululo sokukhokha isikweletu ngoba iyikhathalele imfundo.  Sinxusa ukuthi izikole esezithikamezekile ukuthi zithintane nomasipala ngokushesha,” kusho uGumede.