Izolo izitshudeni zase-Unisa eThekwini ezithi azikhokheliwe beziphume ngezinkani zizolalela ukuthi izikhulu zalesi sikhwama zithini njengoba ukungakhokhelwa kwazo  kuvimbe ekutheni zibhaliswe ngokuphelele. Abaphathi balesi sikhwama abafikanga. Okhulumela lesi sikhwama, uMnuz Kagisho Mamabolo, uthe azikho izingxoxo ezisemthethweni phakathi kwabo nabafundi base-Unisa ngalolu daba. “Sisithintile lesi sikhungo sicela ukuthi sisicacisele ukuthi yini eyinkinga. Uma sesitholile ukuthi yini inkinga sizoyilungisa ngokushesha,” kusho uMamabolo. Usho kanjena nje uMamabolo, uKhethokuhle Mbili weSRC KwaZulu-Natal,  uthe bebethenjisiwe ukuthi kuzofika umuntu ozokhuluma nezitshudeni izolo. Umyalezo wokuthi lowo muntu ngeke afike uthe uwuthole izolo ekuseni. UZandile Sodladla,  uMengameli weStudent Representative Council (SRC) obekhuluma esithangamini sabezindaba ngaphambi kokuthi ayokhuluma nezitshudeni, uthe  sekuseduze ukuthi lesi sikhungo sivalwe kuzwelonke kuze kulungiswe izinkinga zikaNSFAS. “Siyazi ukuthi udaba lukaNSFAS ngeke lulungiswe ezingeni lesifundazwe kodwa sithi abaphathi base-Unisa ababambisane nathi basitshele ukuthi uma bekhuluma nalesi sikhwama kuthiwani. Siyazi ukuthi kunokuxhumana phakathi kwalesi sikhungo nabakwaNSFAS ngodaba lokukhokhelwa kwabafundi. Siyezwa futhi kuthiwa uNSFAS kunemali enguR53 million ayifaka kulesi sikhungo ngesikhathi kuqala unyaka.  Phakathi kukaNSFAS nabaphathi balesi sikhungo akekho ositshelayo ngalokhu kuxhumana. Ekugcineni yithina zitshudeni esingabhalisiwe, esisengcupheni yokufeyila bese siphucwa ilungelo lokukhokhelwa yilesi sikhwama,”  kusho yena. Ngemuva komhlangano wabo izitshudeni ziphume zamasha ezitaladini zeTheku zichitha udoti. Bezicula amaculo omzabalazo zithi zifuna imfundo nokuphepha. UNkk Jo Cossavella, okhulumela i-Unisa KwaZulu-Natal, uthe abaphathi benyuvesi esifundazweni bahlanganile nezitshudeni ngalolu daba. Uthe iDean yezitshudeni uDkt Sibusiso Chalufa uzicacisele izitshudeni ukuthi uma uqala ukungena enyuvesi futhi sicelo sakho sikaNSFAS siphasisiwe,  lesi sikhwama sizokukhokhela. Uma ungumfundi obevele ehlomula kulesi sikhwama imali oyikhokhelwe yilesi sikhwama izoshintshwa ibe wumfundaze.