Inhlangano egqugquzela ukunqandwa kokusabalala kwegciwane lengculazi, iThe Joint United Nations Programme on HIV/AIDS (UNAIDS) inomkhankaso wokuqinisekisa ukuthi kushaye u-2030 sekunqandiwe ukusabalala kwegciwane lengculazi. Lokhu kuvezwe nguMnuz Adolf Mavheneke weSouthern Africa Aids Information Dissemination Services (SafAids) othe ngeke kube lula ukuqeda ukusabalala kwegciwane lengculazi uma kuhlukunyezwa amalungelo abasengozini yokulithola. “Ukungahlonishwa kwamalungelo abantu kubhebhethekisa igciwane lengculazi. Amalungelo abantu abathandana bewubulili obubodwa, abadayisa ngomzimba, abasebenzisa izidakamizwa naweziboshwa ayahlukunyezwa nokwenza ukuthi bangalutholi usizo lwezempilo. Lokhu kuholela ekutheni bangenwe yigciwane lengculazi,” kusho uMavheneke. Uveze ukuthi amazwe amaningi ase-Afrika awawahloniphi amalungelo abantu. Uthe kwamanye amazwe kuyicala ukuthandana kwabantu abawubulili obubodwa, kuyicala ukudayisa umzimba neziboshwa aziyinikwa imishanguzo yokuthithibalisa igciwane lengculazi. “Uma amalungelo abantu enyathelwa kunzima ukuthi bathole usizo lwezempilo. Kunzima ukuthi baye emitholampilo nasezibhedlela ngoba basuke besaba ukuthi bazohlukunyezwa,” kuqhuba uMavheneke. Emazweni amaningi ase-Afrika, okubalwa kuwona ne-Uganda, kuyicala eliboshelwayo ukuthandana kwabantu abawubulili obufanayo. Kuleli kuseyicala ukudayisa umzimba. Lokhu kuholela ekutheni abantu abadayisa ngomzimba bahlukunyezwe futhi bangalutholi usizo olufanele lwezempilo ukuze bazivikele egciwaneni lengculazi.