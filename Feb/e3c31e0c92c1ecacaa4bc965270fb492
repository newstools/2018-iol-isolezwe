Izolo uCele ubehambele inkonzo yesikhumbuzo yamaphoyisa amahlanu nesosha ebeselathatha umhlalaphansi adutshulwa esesiteshini samaphoyisa esiseNgcobo, e-Eastern Cape. UCele ufike enkonzweni yesikhumbuzo, ibisesontweni laseWeseli, ngaphambi kokufungiswa njengongqongqoshe omusha wamaphoyisa. Amaphoyisa adutshulwa yizigebengu ezingu-20 ezaziholwa nguMnuz Thandazile Mancoba wesonto iMancoba Seven Angels Church Ministries. Efika enkonzweni yesikhumbuzo, uCele ubingelelwe ngeziqubuko ezithi: “Ubuyile uBheki”. Utshele abantu ukuthi amaphoyisa awabona abanikazi bamakhaza, abalindele ukungcwaba ozakwabo. “Ayiphele le nto yokudutshulwa kwamaphoyisa ngoba inhloso yawo wukuvikela umphakathi hhayi ukuthi abulawe. Akufanele izigebengu zizenzele umathanda zibulale abantu abangenacala. Kufanele niziphindiselele kwabanihlaselayo. Esikoleni othisha banoshoki obasiza ukwenza umsebenzi wabo, nina njengamaphoyisa ninezibhamu, zivikeleni ngazo.” Uthe isonto laseMancoba akulona isonto kodwa yindawo yobugebengu futhi kuzohlala kunjalo. Uncome amaphoyisa abophe izigebengu zaseNgcobo wathi wonke amasonto kufanele abhekwe ukuthi enza okufanele yini. Ududuze abashonelwe ngokuthi bazonakekelwa futhi nezingane zamaphoyisa bazokwenza isiqiniseko sokuthi ziyafunda. Imindeni yamaphoyisa ashonile iwachaze njengabantu abanothando. UNksz Nowinti Pongco, udadewabo kaConstable Nkosiphendule Pongo (32), uthe umfowabo ubeyinsika yomndeni wakubo oseMabomvini, eNgqeleni. “Siyizingane eziyisikhombisa, umfowethu ubengowesihlanu. Ubewusizo kakhulu yingakho ebeyiphoyisa. Ushone ematasa nezinhlelo zokwakha umuzi omkhulu ekhaya. Ubesanda kuthenga izitini, angazi ukuthi sizokwenzenjani njengoba engasekho,” kusho uNksz Pongco. UMnuz Julius Sidumo Mathetha, umalume kaConstable Kuhle Mathetha (27), uthe umshana wakhe babefuna enze izifundo ze-Information Technology kodwa wathi ufuna ukuba yiphoyisa.