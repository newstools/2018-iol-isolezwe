Phambili uSabelo uthe ngeke awungenele umbango walesi sikhundla kodwa engxoxweni neSolezwe izolo, uthe uzoya noma ikuphi lapho intsha imthuma khona. “Sengibe yilungu le-ANCYL iminyaka engaphezu kuka-10, angikaze nangelilodwa ilanga nginqabe uma kukhona lapho ngithunywa khona,” kusho uSabelo. Uthe okwamanje ayikavulwa inkundla yokuthi kuphakanyiswe amagama. “Sisalinde ubuholi obuphezulu benhlangano okuyibo obuzonquma ukuthi ingqungquthela izokuba nini,” kusho uSabelo. USabelo phambilini wathi uphiko lwentsha lunabaholi abaningi abangaluhola kubalwa kubo noMnuz Mlondi Mkhize. Ngemuva kokuthi uSabelo kade ethi ngeke awungenele umbango, amalungu alolu phiko azwakalise ukukhathazeka kwawo ezinkundleni zokuxhumana afunga agomela ukuthi azomthuma ngenkani. Omunye wawo uMnuz Mfah Qwabe ucashunwe kwiFacebook ethi ngeke bezwe ngoSabelo, bazoqhubeka bamthume ngenkani. Okhulumela i-ANCYL eThekwini, uMnuz Thulisa Ndlela, uthe umbono wabo eThekwini ucacile bazophakamisa uSabelo kwesikamengameli. “Savumelana emhlanganweni wesifunda ukuthi uma sekuvuleka ithuba lokuphakamisa amagama, sizophakamisa elikaSabelo,” kusho uNdlela. Uthe izizathu ezenza baphakisime uSabelo, ukuthi ungumholi othembekile futhi usewenzele lukhulu umbutho wentsha. “USabelo uselisebenzele isikhathi eside iqqembu ezinhlakeni ezahlukene,” kusho uNdlela.. Umengameli walolu phiko ozozibeka phansi izintambo engqungqutheleni uMnuz Collen Maine usamgcoba uSabelo wathi ufisa ukuzishiyela yena izintambo zokuhola lolu phiko. Kuvele ukuthi uSabelo uzophonselwa inselelo  kulesi sikhundla uMnuz Reggie Nkabinde onguMgcinimafa-jikelele kwi-ANCYL. UNkabinde ongumnikazi wenkampani iMabala Noise uphakanyiswe ngamalungu aseGauteng futhi usekuvezile ukuthi uyakwamukela ukuphakanyiswa kwakhe. Imizamo yokuthola uNkabinde izolo, ayiphumelelanga, ucingo lwakhe belukhala lungabanjwa kanti nomyalezo athunyelelwe wona kuze kwashaya isikhathi sokushicilela engakawuphenduli.