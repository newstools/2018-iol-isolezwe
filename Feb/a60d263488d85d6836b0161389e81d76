UKHIHLE isililo enikelelwa ngo-R100 000 wusomabhizinisi, uMnuz Sandile Zungu, owayengumdlali weBanyana Banyana, uMakhosi Luthuli ukuze ayohlinzwa isimila somdlavuza esisebusweni, emcimbini obuse-ICC eThekwini izolo ekuseni. UMakhosi, waseLink Area, eMariannhill, uthe sekuneminyaka eyisikhombisa enesigaxa esenziwe wumdlavuza ebusweni, ubesesaba nokuphuma endlini ngenxa yokuxwaywa ngabantu ngendlela ayiyona. “Bonke abantu emphakathini bavele bakhombise ukuthuka uma ngiqhamuka. Ngigcina ngingazi noma bayangizwela noma bathuswa yinto abayibonayo yini ngoba akekho ongibuzayo ukuthi nginani. Ngize ngibuzwe yizingane ezincane ukuthi ngiphethwe yini. Ngiqambe amanga ngithi yizinyo. Uma ngizitshela lokho zivele zikhale zithi zisaba ukuthi zizoba njengami nazo uma ziphethwe yizinyo,” kusho uMakhosi. Uthe okumphathe kabuhlungu kakhulu wukuthi akekho ongayazi inkinga yakhe kwiSafa kodwa akekho ozimisele ngokumsiza. Usomabhizinisi uMnuz Sandile Zungu, ongusihlalo weZungu Investments, uthe usebenzise isikhwama esisiza abaphethwe wumdlavuza, iZodwa Zungu Foundation, ayisungula ngemuva ngokushona komkakhe uZodwa, ethathwa wumdlavuza. “Le mali engiyikhiphile ayanele kodwa nginethemba lokuthi kuningi ezokwenza ukulekelela. Sinxusa ukuthi nabanye osomabhizinisi bavele basize uMakhosi kulesi simo,” kusho uZungu. Uthe ngokusiza uMakhosi usabela ekhweleni lemeya yeTheku, uNkk Zandile Gumede emazise ngalesi simo. UNkk Gumede uthe usebenzise inhlangano yakhe, iPatron of Light of Ubuntu NPC, eyaziwa ngokuthi iMama Zandile Gumede Foundation, ukucela usizo.