Usho kanje uDkt Mampho Modise oyiPhini loMqondisi Jikelele eMnyangweni wezeziMali kuzwelonke, emcimbini wokuhlahla isabelomali obusophikweni lwaseWestville, eNyuvesi yaKwaZulu-Natal. UDkt Modise uthe bekufanele ukuthi inyuswe iVAT ngoba uhulumeni udinga imali yemfundo yamahhala nokukhokhela isikweletu sezwe esikhulayo. Ngempelasonto iDA imemezele ukuthi yethula umkhankaso wokulwa nokunyuka kweVAT kanti isithole abantu abangaphezu kuka-30 000 abasayine incwadi yezikhalo. “Ngizwile ukuthi kunezincwadi zezikhalo ngeVAT kodwa ngeke yehle. Engingakusho wukuthi akufanele kube nehaba ngokunyuka kweVAT ngoba besingeke sikugweme ukuyinyusa. Ayimbi eqolo ngoba uma impahla oyithengayo inguR100 kusho ukuthi ubukhokha uR114 uma sekuhlanganiswe neVAT manje usuzokhokha uR115 ngoba inyuke ngo-1%,” kusho uDkt Modise. Kubantu abasayine izincwadi zezikhalo, uDkt Modise uthe yiPhalamende kuphela elizoletha izinguquko ezithile ngeVAT. “Umnyango wezezimali ulalela iPhalamende, uma sekusayinwe incwadi yezikhalo yayiswa ePhalamende, kwaba nenkulumo mpikiswano kwathathwa isinqumo esithile, sizosilalela. Okwamanje abantu kufanele bamukele esikwenzile,” kusho uDkt Modise. Uphinde waveza ukuthi ngonyaka iNingizimu Afrika ikhokha uR180.1 billion ngezikweletu zezwe. “Kubalulekile ukuthi sikhokhele isikweletu sezwe ngoba uma sikhula kusho ukuthi abatshalizimali ngeke beze futhi uma siboleka sizokhokhiswa inzalo enkulu.” Udonse abafundi ngendlebe wathi bangafeyili ngoba ukuletha imfundo yamahhala kuzodla uR57 billion okufanele kwenziwe isiqiniseko sokuthi ikhona minyaka yonke ezayo. “Uma nifeyila kusho ukuthi ezinye izingane ngeke zifunde mahhala ngoba kufanele senze isiqiniseko sokuthi kunemali eyanele yokuthi nifunde ngaphambi kokufaka abantu abasha,” kusho uDkt Modise. Mayelana nokuqokwa kukaNgqongqoshe omusha wezeziMali, uMnuz Nhlanhla Nene, uthe bafisa sengathi ongqongqoshe bangahlala isikhathi eside ukuze imithetho eshaywayo yenzeke.