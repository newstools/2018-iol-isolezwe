ZIBALELWA ku-20% izingane ezincane zaseNingizimu Afrika ezineminyaka ephakathi kuka-8 no-12 esezike zahlangabezana nezinto eziphathelene nezocansi zisebenzisa i-internet. Lokhu kuvezwe wucwaningo olwenziwe abeWorld Economic Forum (WEF) oluveza ukuthi iDQ Institute iveze ukuthi leli lingelinye lamazwe angu-10 kwangu-29, aphezulu ngokuba sengcupheni. UDkt Robyn Whittaker uthe lokhu kubonakale emazweni elidlondlobala khona izinga lokusetshenziswa kwezobuchwepheshe njengeNingizimu Afrika. “Amazwe amaningi phambilini abengasebenzisi kakhulu ubuchwepheshe besimanje ngaphandle kokuzilungiselala, osekwenza abe sengcupheni manje.Yilokhu esikubona eNingizimu Afrika manje. Sikhulu isibalo sabazali abangazi lutho ngokwenzekayo.Yizingane ezaziyo ukuthi zingenzani nge-internet,” Eqhuba uthe benze nemizamo yokuhlinzeka lezo zikole ezisele ngezinsiza ezifanele zokuqeqesha ngamakhono kanjalo nokukhuluma ngezingqinamba ababhekana nazo ezikoleni. “Iningi lalezi zikole lisengcupheni yokuba yizisulu zodlame nokuhlukumezeka ngokocansi online. Lokhu kungezinye zezinkinga eziningi ezibhekene nazo,”. Ucwaningo olwenziwe ezinganeni eziwu-38 000 emazweni angu-29 ngosizo lwezinhlangano ezifana neSymphonia, luvele nokuthi izingane zisengozini yokuhlangana nabantu abadala abangazicija ngolwazi olungafanele ngoba befuna ukuzisebenzisela izinhloso zocansi ngokuhamba kwesikhathi. Lokhu kungenzeka ngokuthi babe  nezinkulumo eziphathelene nezocansi nama video, kugcine kuyinto eyinjwayelayo ingane. Lolu cwaningo luveza nokuthi * -64% wezingane sewuke wahlangabezana nale ngozi, * -55% usuke wahlukumezeka kwathi * -11% wakhuluma ngisho nabantu ongabazi, abanye baze bahlangana ubuso nobuso. Kuzona lezi zingane * -18% usuke waba  nezingxoxo ngocansi nabantu abangaziwa okufaka kwi-internet izinto eziphathelene nocansi. Ungoti wezobuchwepheshe, uKethan Parbhoo uveze ukuthi noma zingenisa ezobuchwepheshe kodwa izingane zidinga ukucijwa ngolwazi olufanele lokusebenzisa ngendlela i-internet. “Ukuze sonke sivune izithelo ezinhle zokuphila ngesikhathi sobuchwepheshe emphakathini nakwezamabhizinisi, kumele sifundise isizukulwane esizayo ukuze siphucuzeke siphucule neNingizimu Afrika." 