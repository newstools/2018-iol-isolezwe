Lolu cwaningo olwenziwe yi-University Medical Centre in Groningen, eNetherlands, luveza ukuthi ukuncipha ngisho ngo-5% esisindweni kowesifazane kungamvulela amathuba okusheshe akhulelwe. Lolu cwaningo lukhuthaza ukuthi abesifazane abasafuna ukukhulelwa ukuthi  bashintsha indlela yokuphila futhi baqinisekise ukuthi banciphisa isisindo sabo somzimba. Ucwaningo lwenziwe ezikhungweni ezingu-23 ezigxile ezindabeni zokukhulelwa. Luveze ukuthi ukunciphisa isisindo nokushintsha indlela yokuphila, kusize abesifazane  abebenenkinga yokungakhulelwa. Emuva kokunciphisa isisindo somzimba, kube nomehluko emuva kwezinsuku eziyisithupha. Ukungakhulelwa kwabakhuluphele ngokweqile kuthiwa kuhambisana nePoly-cystic ovary syndrome (PCOS). Lesi sifo sidalwa ukukhuluphala kakhulu kwabesifazane bese senza  owesifazane angakhulelwa kalula. Kuthiwa sihlasela  owesifazane oyedwa kwabayisihlanu emhlabeni wonke jikelele. UDkt Sly Nedic, oyi-Aesthetic and Anti-Aging Practitioner eGauteng,  uthe iPCOS iphazamisa ukukhulelwa kwabesifazane abaningi. “Kwabesifazane abanenkinga yePCOS, imizimba yabo ikhiqiza kakhulu i-androgens okungama-homorne atholakala kwabesilisa, bese bengakwazi ukukhulelwa,’’ kuchaza uDkt  Nedic. Nazi ezinye izimpawu zePCOS: Ukuphuphuma kwesisu Ukuvumbuka kweziboya emzimbeni nasebusweni. Ukukhuluphala esiswini nasokhalweni. Ukungalali kahle. Umfutho wegazi ophezulu Ukushintshashintsha kokuya esikhathini kowesifazane  