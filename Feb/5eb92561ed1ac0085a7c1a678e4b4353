UMnuz Sanele Mthethwa (36) izolo uvele enkantolo yaseHowick nalapho etshele khona inkantolo ukuthi ufuna ukuhlanza konke ngokwenzekile kodwa iMantshi uNkk Ntsoaki Khakane yamnqanda yathi kumele athole ummeli kuqala. UMthethwa ubhekene necala lokudlwengula nelokubulala uNkk Girley “Gail” Maphumulo, kwengezwa necala lokugqekeza njengoba kusolwa ukuthi wangena ngewindi ezogila lo mkhuba. Umsolwa ngesikhathi ebuzwa ukuthi ukhetha ukusebenzisa yiphi inhlobo yommeli uvele wathi uzozimela yena ngoba ufuna ukusho konke okwenzeka ngelanga lesehlakalo. IMantshi ibe isithetha ithi ayizile ukuzobuza ukuthi kwenzekalani ngelanga lesigameko kodwa ibuza ukuthi ukhetha yiphi inhlobo yommeli, ukuze ezokwazi ukukhuluma konke afuna ukukusho kummeli wakhe. Umsolwa ube eseqoka ukumelwa wummeli woMbuso. Ngesikhathi iMantshi ibuza ngesicelo sebheyili ukuthi uyafuna yini ukusifaka, uvele walandula wathi kungcono ejele kunangaphandle usaba ukwenzakaliswa wumphakathi. IMantshi ibe isilihlehlisela uFebhuwari 9 nonyaka icala. Enkantolo bekugcwele abaholi bomphakathi, abomndeni nomphakathi. Ngaphandle kwenkantolo umphakathi ubuphethe izingqwembe ezigxeka ababulali nabadlwenguli. Lo mphakathi ubukhala ngokusebenza kwesiteshi samaphoyisa saseMpophomeni njengoba kuthiwa umsolwa wake wafika emzini walesi salukazi ngaphambi kokuba sibulawe. Indodana yalesi salukazi, uMnuz Enock Maphumulo (68), ebisenkantolo ithe ukuba amaphoyisa aluphakamela lolu daba mhlawumbe unina ngabe usaphila. “Umsolwa ufike cishe izikhawu ezine ekhaya ebuza umama ukuthi unayo yini indoda nokuthi wake wadlwengulwa yini. Lokhu kwabikwa emaphoyiseni kodwa kwangenziwa lutho. Umama ubemdala engasakwazi ukuzenzela lutho, ubesesizwa njengengane encane.  Kubuhlungu kakhulu ukuba abulawe ngale ndlela,” kusho uMaphumulo. Lesi salukazi besihlala nabazukulu abafundayo abaneminyaka eko-20. Ngelanga lesigameko omunye umzukulu wayelele kwelinye ikamelo, yena waklinywa waquleka. Kuthiwa umsolwa wabe esedlwengula isalukazi, wasiklinya ngeSonto ebusuku. Ngesikhathi umndeni ungena enkantolo owesifazane ongumzukulu uze wabanjwa ekhihla isililo. Umndeni walo wesifazane uthe ukubulawa kwakhe ngale ndlela kubahlukumeze kakhulu.