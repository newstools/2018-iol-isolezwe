IPHOYISA  lisolwa ngokudlwengula likhulelise umfundi ka-grade 6 wasesikoleni (esiligodlile igama laso) eMthwalume, ogwini oluseningizimu, ngemuva kokumyengela endlini yalo. Lo mfundi oneminyaka engu-13 kuthiwa usanda kugonyuluka kuthisha esikoleni ombizele eceleni ngoba embona ukuthi unenkinga. Phezu kwalokhu unina wentombazane akafuni ukuvulela iphoyisa elidlwengule indodakazi icala. Iphoyisa kuthiwa lisebenza  esiteshini eHibberdene. Ekhuluma neSolezwe ngeSonto unina wale ntombazane, uthe ulinde imali yomqhoyiso leli phoyisa elithembise ukuyikhokha ekupheleni kwale nyanga uma seliholile. “Yenzekile le nto ngaphambi kokuthi kuvulwe izikole. "Namanje angikazi ngiyithi vu le ndaba emndenini. Ngisho nomyeni wami oyisihlobo saleli phoyisa angikamtsheli ngoba ngisabela lona. "Ngelanga enze ngalo le nto wafika lo mfana waxolisa, wathi uzokhokha amademeshe. "Wathi uma eboshwa, uzophelelwa umsebenzi, akekho umuntu ozongikhokhela,” kusho unina womfundi. Uthe leli phoyisa lijwayelane nomndeni ngemuva kokufika lizocela ukudayiselwa indawo. “Beselijwayele ukufika ekhaya nezingane zagcina sezilijwayele. NgoJanuwari lifikile lazocela ukuthi ingane yami ivakashele izingane zalo kwalo. "Sasingacabangi ukuthi lingabona intombi kule miconjwana yami engakabi nayintombi. Sibone ngengane isifika ekhaya ikhala, isisibikela ngokuyehlele,” kusho unina womfundi. Ukugcizelele ukuthi ngeke alivule icala ngoba iphoyisa likhombise ukuzisola, alizange libaleke. Ebuzwa ngezinsolo zokukhulelwa kwengane, uthe ulinde ukuthi baphinde babuyele emtholampilo ukuyoqinisekisa. Uthe noma kungathiwa indodakazi ikhulelwe akunankinga ngoba iphoyisa likhona lizoyondla ingane. Umthombo ongaphakathi esikoleni uthe, kubaphatha kabi ukuthi umndeni ulinyathela ngezinyawo udaba lwalo mfundi. “Okubi ukuthi ngokuhamba kwesikhathi isisu sale ngane sizoqala ukubonakala. Isikole sizoba sehlazweni ngokuba nomfundi okhulelwe kube kuyisikole samabanga aphansi. Sifuna lijeze leli phoyisa,” kusho umthombo. Okhulumela amaphoyisa KwaZulu-Natal, uColonel Thembeka Mbele, ucebise lo mfundi ukuthi avule icala. Uthe unina walo mfundi naye angatholakala enecala ngokungawabikeli amaphoyisa ngecala lokudlwengula alibikelwe yindodakazi yakhe. UNkk Ncumisa Ndelu okhulumela uMnyango wezokuThuthukiswa koMphakathi, uthe umsolwa kumele aboshwe. “Sizothumela osonhlalakahle kulo mndeni ukuqinisekisa ukuthi icala ligcina livuliwe."