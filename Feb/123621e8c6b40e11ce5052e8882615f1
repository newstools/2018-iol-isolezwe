KUDUTSHULWE kwabulawa amaphoyisa ayisithupha ezigamekweni ezimbili ezihlukene e-Eastern Cape naKwaZulu-Natal. NgoLwesibili ebusuku kudutshulwe kwabulawa iphoyisa eMount Moriah, enyakatho neTheku, ngesikhathi izigebengu zizama ukubamba imoto. NgoLwesithathu ekuseni kuvele izindaba ezishaqisayo zokubulawa kwamaphoyisa amahlanu esiteshini samaphoyisa eNgcobo, e-Eastern Cape. Kubikwa ukuthi abasolwa bathathe zonke izibhamu ebezikulesi siteshi. Amaphoyisa kule ndawo athungatha abasolwa okubikwa ukuthi bayiqulu lamadoda alinganiselwa ku-10. Ngokombiko wamaphoyisa iqulu lamadoda lifike kulesi siteshi kungazelele muntu ekuseni ngoLwesithathu ladedela intululwane yezinhlavu libhekise kumaphoyisa asebenza kulesi siteshi. "Amaphoyisa amathathu adutshulwe abulawa endaweni yesigameko, kwabulawa nesosha ebelingekho emsebenzini ngesikhathi abasolwa bebaleka," kusho okhulumela amaphoyisa, uBrigadier Vishnu Naidoo. "Abasolwa babaleke neveni lamaphoyisa, athumba amaphoyisa amabili atholakale esedutshuliwe abulawa emgwaqeni," kuqhuba yena. Kulesi sigameko kwebiwe izibhamu ezilishumi zamaphoyisa nemoto eyodwa. Isizathu sokuhlaselwa kwamaphoyisa kulesi siteshi asikaziwa. Ukhomishana wamaphoyisa uGeneral Khehla John Sithole uthe ushaqekile ngalesi sigameko. "Ngishaqekile futhi ngiphatheke kabi ngokubulawa ngesihluku kozakwethu namhlanje ekuseni. Ngijube ithimba elinabaseshi asebemnkantshubomvu ukuthi liphenye ngalokhu kuhlaselwa kwamaphoyisa," kusho uSithole. Uthe ngeke baphumule bengakatholwa abasolwa. USithole uqhube wacela amalungu omphakathi angaba nolwazi olungaholela ekuboshweni kwabasolwa okuthi axhumane namaphoyisa. UNaidoo uthe nakuba bengakasitholi isizathu sokuhlaselwa kwamaphoyisa, sekutholakele ukuthi abasolwa baqhumise i-ATM endaweni eseduzane nalesi siteshi.  