UKUBOSHWA  kukaMnuz Mike Mabuyakhulu owayenguNgqongqoshe wezokuThuthukiswa koMnotho nezokuVakasha KwaZulu-Natal, okube undabamlonyeni kuleli sonto kushiye abaningi bekhexile bezibuza imibuzo eminingi. UMabuyakhulu ungena kuleli hlazo nje ubesanda kuqokwa esikhundleni sokuba umgqugquzeli ohlakeni lwesikhashana lobuholi be-ANC esifundazweni. Ukuboshwa kwakhe kumayelana nomkhonyovu wemali enguR28 million okuthiwa yabhubhudlwa njengamanzi. Le mali kwakufanele yenze umcimbi iNorth Sea Jazz Festival phakathi kuka-2012 no-2013. UMabuyakhulu ukhishwe ngebheyili kaR50 000. Ubhekene namacala okukhwabanisa, inkohlakalo, ukweba nokushintshisana ngemali ngokungekho emthethweni. Ukugqama kukaMabuyakhulu kuleli cala sekwenze abaningi bakhohlwa ukuthi kunenqwaba yabantu aboshwe nabo nabanye okuthiwa bangase baboshwe maduze. Empeleni bangu-16 abasavela emaphepheni asenkantolo. Umbuzo osalayo uthi bangobani laba banye abasolwa njengoba uMabuyakhulu engummangalelwa weshumi nesithupha ngokwamaphepha asenkantolo.  Ummangalelwa wokuqala uMnuz Desmond Golding owayeyiNhloko yoMnyango owawuphethwe uMabuyakhulu ngesikhathi somkhonyovu. UGolding isikhundla sakhe sasimnika amandla okukhipha izizumbulu zemali njengoba wayeyinhloko yomnyango. UGolding uke waba yisikhulu esiphezulu seRegional Tourism Organisation of Southern Africa (RETOSA). Ezinye izikhundla aziphathile ngesokuba nguMqondisi weCredit Policy and Risk Governance eStandard Bank nomeluleki kaNgqongqoshe wezeMidlalo kuzwelonke. Ubephinde ahlale kwibhodi yaseSABC. UGolding useqhulwini kwabathweswe amacala. Ummangalelwa wesibili uMnuz Ceaser Walter ‘Maqhoboza’ Mkhize (39) oyisikhulu sezinkampani iSoft Skills Communication 100CC, Shaka Holdings neMaqhoboza Traders CC. UMkhize ubuye avele njengommangalelwa wesithathu, owesine nowesihlanu ngenxa yezinkampani eziningi.  Ungumuntu owaziwayo ngomswenko izimoto eziphambili nemicimbi eThekwini. UZandile Nonjabulo Mbongwe uvela njengommangalelwa wesihlanu obesebenzisana noMkhize emabhizinisini akhe, bashadile. Ummangalelwa wesikhombisa ophinde avele njengowesi-9 uNothando ‘Mamgo’ Zungu oke waba umsakazi weGagasi FM. Lo msolwa wazakhela igama ethula uhlelo iKiss and Make Up olwalusiza izithandani nemindeni exabene ukuba bathelelane amanzi. Waphinda wayingxenye yohlelo i-Alex and The Crew noqweqwe lomsakazi u-Alex Mthiyane. Uphinde abe ngumethuli wezinkulumo ezakhayo nomphathi wohlelo emicimbini esezingeni eliphezulu. UMamgo yena ungene obishini ngenkampani yakhe iShashalazi Productions CC okuthiwa yawathola amantshontsho anonile ngesikhathi kuhlinzwa. Ummangalelwa wesishiyagalolunye uMnuz Mabheleni Ntuli ongusomabhizinisi odumile eThekwini, ubengomunye kwabavele enkantolo. UNtuli waduma kakhulu eminyakeni edlule ngokuba yimpunyela eba netende emcimbini iVodacom Durban July eba minyaka yonke eGreyville Race Course. Kulo mcimbi kuthiwa uNtuli wayeshiya abaningi bekhexile ngenxa yengqephu ayeyidla nangenxa yemali ayeyichitha ezintweni ezahlukene. UNtuli useke wanukwa yizangoma ehlazweni lokudliwa kwezimali ngomngcwabo kaDkt Nelson Mandela esifundazweni eMpumalanga. Kuthiwa uNtuli wathola uR18 million ngendlela engaqondakali kahle. Kuthiwa usondelene kakhulu noMengameli uJacob Zuma futhi ubenikela esikhwameni iJacob Zuma Foundation. Laba basolwa balindeleke ukuba babuye enkantolo yaseThekwini ngo-Ephreli 8.