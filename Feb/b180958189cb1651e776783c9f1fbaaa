Kuthiwa othisha nothishanhloko wakulesi sikole sebehlala ezimotweni zabo baphume ngoba beyofundisa emuva kokushiswa kwehhovisi likathishanhloko ne-staff room ngabafundi nyakenye. Abafundi bakulesi sikole babekhala ngokuthi isikole sigugile, bekhala nangokuthi abanazo izimoto zokuhamba uma beya esikoleni yize bakhe kude naso. USihlalo wesigungu esilawula isikole, uMnuz Mihlayakhe Dlomo, uthe lesi sikole silokhu saba kulesi simo ngesikhathi abafundi abathile okukhona kubo abangasafundi besishisa nyakenye. Uthe ngenhlanhla akuzange kushe amakilasi nokwenza kungaphazamiseki ukufunda kodwa kwasha ihhovisi likathishanhloko ne-staff room. “Kumanje bahlala ezimotweni zabo basebenzele kuzona. Bese befundisa izingane emakilasini ngoba amakilasi awashanga wona,” kuchaza uDlomo. Uthe abafundi bakulesi sikole bashisa isikole ngoba bethi sesigugile. Baphinde bakhala ngokuthi bahamba ibanga elide uma beya esikoleni. UDhlomo uthe inkinga enkulu ukuthi lesi sikole yisona sodwa esiyisikole samabanga aphakeme. Zilinganiselwa kweziyisikhombisa izikole zakuleya ndawo ezikhiqiza abafundi abagcina befunda kusona. Uthe kwabaphatha kabi nokho ukuthi abafundi bathi bekhala ngesimo sesikole balimaze lokhu okukhona. Uqhube wathi ngeke ande ngamazwi ngodaba lokusha kwaso njengoba kusawudaba oludingidwa enkantolo. Okhulumela uMnyango wezeMfundo KwaZulu-Natal, uMnuz Sihle Mlotshwa uthe bayazi ngesimo salesi sikole. Uthe uhlu lwezikole ezidinga ukulungiswa kulesi sifundazwe lude kakhulu. Ezinye zalezi zikole yizikole okufanele zilungiswe ngoba zazivele zinenkinga. “Kumele sikhumbule ukuthi lesi sikole salinyazwa abafundi, asizange silinyazwe yisimo sezulu. Ngeke sikwazi ukuthi sisibeke ekuqaleni kohlu kube kunezikole ezinye ezazivele zidinga ukulungiswa ngoba lokhu kungaze kukhiphe umyalezo omubi nakwabanye abafundi - bazitshele ukuthi ukuze bathole abakufunayo kufanele bone lokhu okukhona,” kusho uMlotshwa.