LUBUKEKA lusazowudala umsindo udaba lokubuyiselwa komhlaba ngaphandle kwesinxephezelo emuva kokuthi uMengameli uMnuz Cyril Ramaphosa egcizelele ukuthi uhulumeni akahlehli esinqumeni sakhe. Udaba lokubuyiswa komhlaba luke lwadala imvunge emuva kombiko wethimba ebeliholwa nguMnuz Kgalema Motlanthe owabe engumengameli wezwe, elancoma ukuthi kubuyekezwe umthetho iNgonyama Trust eyengamele umhlaba KwaZulu-Natal. Lokhu kwabonakala kuwunyakazisa uZulu njengoba uNdunankulu kaZulu uMntwana Mangosuthu Buthelezi wabonakala ekhala izinyembezi esikhumbuzweni sempi yaseSandlwana ekuqaleni kwalo nyaka. Wayephawula ngalolu daba ethi ubona sengathi luzoqala utavatava azohamba emhlabeni alushiye neSilo uZwelithini kaBhekuzulu. Esinye isikhalo esiphinde savela ngoLwesihlanu esokuthi lesi sinqumo singase sikhinyabeze umnotho nokukhiqizwa kokudla kuleli. URamaphosa uthe ukubuyiswa komhlaba kuzokwenziwa ngenhloso yokulungisa amaphutha enzeka kudala. Uthe basanxusa zonke izinhlaka zezamabhizinisi ukuthi zifake imali yokulekelela kulolu hlelo. Iqembu lezepolitiki i-FF Plus seliqalile liyasonga ngokuthi lizokwenza imizamo yokukuvimba ukubuyiswa komhlaba ngaphandle kwesinxephezelo.