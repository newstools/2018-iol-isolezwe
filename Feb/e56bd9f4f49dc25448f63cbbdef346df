UMchunu, oke waba nguNdunankulu waKwaZulu-Natal ngaphambi kokuxoshwa wubuholi be-ANC obabuholwa nguMnuz Sihle Zikalala, uzoba ngomunye wabagqugquzeli benhlangano kanti uzosebenza ngokugcwele. UNobhala jikelele we-ANC, uMnuz Ace Magashule, uthe uMchunu uzosebenza njengomgqugquzeli kwi-ANC. Uthe amanye amaqabane kudingeka asebenze ngokugcwele kwi-ANC. “UMchunu noDakota Legoete bazosebenza ngokugcwele. Kube nesiphakamiso sokuthi kukhona okuzodingeka ukuthi basebenze ngokugcwele,” kusho uMagashule owahlula uMchunu ngamavoti ambalwa eNasrec. UMchunu kuyaziwa ukuthi ubekhankasela uRamaphosa engahlonizi kuyiwa engqungqutheleni eNasrec. Kuke kwavela izinsolo zokuthi njengoba kulindeleke ukuthi kube nezinguquko kwiKhabhinethi kaRamaphosa, uMchunu ungomunye wabantu abebebhekwe ukuthi abe kwiKhabhinethi yakhe. UMchunu, oyilungu lesigungu esiphezulu se-ANC, uphinde abe yilungu lekomiti le-ANC elibheka ukusebenza kwansuku zonke okuba amalungu angu-20. UMagashule, obekhuluma ePitoli izolo njengoba bekunomhlangano wesigungu esiphezulu, uthe yilungelo likaRamaphosa ukuqoka iphini likamengameli wezwe. “Asikho isidingo sokuthi alukhulume nesigungu esiphezulu lolu daba. Uzolukhuluma nobuholi obuphezulu nezinye izinhlaka okubalwa namadlelandawonye udaba lokwenziwa kwezinguquko kwiKhabhinethi,” kusho uMagashule. IPhini likaMengameli we-ANC, uMnuz David Mabuza, kulindeleke ukuthi likhethwe kwesokuba yiphini likaRamaphosa kuhulumeni.