Laba baholi yibona okufanele bazame ukuvikela uZuma angaze akhishwe ngamalungu ePhalamende esikhundleni. USihlalo we-ANC kuzwelonke, uMnuz Gwede Mantashe, ucashunwe ethi   asikho isinqumo sokukhipha uZuma esikhundleni. Uthe ikusasa likaZuma lizocaca maduze. IRandi belihweba ngoR11.86 uma liqhathaniswa neDollar. LinguR16.76 uma liqhathaniswa noPondo waseBritain bese liba 
nguR14.77 kwi-Euro yamazwe angamalungu e-European Union. UMgcinimafa we-ANC kuzwelonke, uMnuz Paul Mashatile, uthe i-ANC izolubheka udaba lokuphuma kukaZuma esikhundleni. UMashatile ubekhuluma engqungqutheleni iRaging Bull ebiyenziwe yiPersonal Finance neBusiness Report 
yakwa-Independent Media. Uveze ukuthi kuvamisile ukuthi kungavunyelwana ngokuphuma kukamengameli wezwe uma sekunomengameli omusha we-ANC njengoba kwenzeka ngesikhathi sowayengumengameli uMnuz Thabo Mbeki. NgoLwesibili kwande imibiko yokuthi amalungu eNational Working Committee ye-ANC ayalele abaholi abaphezulu ukuthi baxoxe indaba yokuthi uZuma ehle esikhundleni engakayethuli inkulumo ayibhekise esizweni.