Ngokombiko wenkampani yonogada, iReaction Unit South Africa (RUSA) kuvela ukuthi lona wesifazane oqashwe uMnyango weMfundo ukuphekela abafundi ubesendleleni eya ekhaya ngesikhathi ehlelwa yilesi sigameko. “Ngemuva kokuphuma esikoleni ube eselandelwa ngabesilisa abathathu emgwaqweni u-End, eConiston. Laba bobathathu bebegqoke amabhulukwe amnyama namashethi amhlophe anamabheji abhalwe ngombala oluhlaza okwesibhakabhaka ezifubeni zabo,” kuchaza lo mbiko. Kuthiwa abasolwa baqale ngokumnukubeza owesifazane onezingane ezimbili base bethatha iselula yakhe yohlobo lweNokia. “Oyedwa kubasolwa ukhiphe ummese waphoqa lona wesifazane ukuthi alale phansi emgwaqweni wamdlwengula. Eseqedile laba balisa bobathathu babaleke ngezinyawo, umgilwa wabe esekwazi ukuphindela emsebenzini wakhe lapho kade ephuma khona ukuze ayofuna usizo,” kuqhuba umbiko. Laba basolwa kukholakala ukuthi benze lesi sigameko ngemuva kokweqa esikoleni. Le nkampani yonogada iveze ukuthi izame yonke imizamo ukuthungatha abasolwa kodwa   bagcine bengatholakalanga. Okhulumela amaphoyisa KwaZulu-Natal uLt Colonel Thulani Zwane uthe kuvulwe icala lokudlwengula esiteshini samaphoyisa eVerulam kodwa bekungakaboshwa muntu.