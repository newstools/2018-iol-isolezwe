UMthenjana (41) ushone esesibhedlela saseRichards Bay ngemuva kokugula. Okhulumela umkhandlu, uMnuz Mdu Ncalane uthe basakhungathekile bewumasipala ngemuva kokushona kukaMthenjana obengumholi obesebenza ngokuzikhandla. Uchaze uMthenjana ngokuthi ubengumholi obesemncane, obekhaliphile. “’Silahlekelwe kakhulu ngokushona kwakhe ngoba ubengomunye wamakhansela ebesikholwa wukuthi asazowuyisa phambili umasipala. Ubenesiphiwo uma kuziwa ngakwizinkulumo-mpikiswano futhi ekwazi ukuqhamuka nezisombululo uma kunezingqinamba,” kusho uNcalane. Uthe uMthenjana ubengumholi oqoqekile futhi okwazi ukunqanda ozakwabo uma bephuma esandleni. “Ukushona kwakhe kuzovula isikhala okuzoba nzima ukusivala njengoba umsebenzi wakhe wokuba ngusomlomo ububalulekile futhi ubekwazi ukuxhumana nazo zonke izinhlaka zomphakathi kubalwa amakhosi nabaholi bezenkolo,” kusho uNcalane. Uthe umufi uqale ukukhombisa ukundlondlobala kwezombusazwe ngesikhathi ekwiSasco, okuyinhlangano yabafundi edlelana ne-ANC ezikhungweni zemfundo ePhakeme. “UMthenjana ushone enguSihlalo we-ANC eMhlathuze, ofaka ama-ward angu 34, abuye abe ngumholi weSACP. Uke waba yiPhini likaNobhala weSACP phakathi kuka-2009 no-2012,” kusho uNcalane. UNobhala we-ANC eMusa Dladla, uMnuz Tholi Gwala uthe bagqemeke engeqiwa ntwala ngokushona kukaMthenjana. “UMthenjana ubeyikhansela lethu ebelikhula ngesivivini emkhakheni wokuhola umphakathi. Mancane amakhansela abefana naye,” kusho uGwala. Udlulise amazwi enduduzo emndenini kamufi. “Akukho esingakusho uNkulunkulu uma esenqumile usuke esenqumile ngoba ukhansela ubesegule isikhathi eside,” kusho uGwala.