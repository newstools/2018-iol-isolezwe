Umlisa ubefundisa kwezemfundo ligodliwe igama lakhe ngoba engatholakalanga ukuziphawulela, uxoshwe yi-University of Zululand, Ongoye, emuva kokulahlwa yicala. NgoJanuwari, Isolezwe libike ngodaba lowesifazane obenguthisha eMandlethu High, eNanda, ophelelwe wumsebenzi ngonyaka odlule ngenxa yezinsolo zokukokotela iziqu ehlangene nalo mlisa. Wayekade ethweswe iziqu zobuthisha Ongoye ngoMeyi 2016.  Uthe uzibona engenalo icala ngoba konke kwasayinwa yisikhungo ukuthi athweswe iziqu. Ngakolunye uhlangothi isikhungo sisola oxoshiwe ukuthi nguye owanikeza owesifazane imvume kungafanele ukuze athweswe iziqu kube kunesifundo ayengasiqedanga. UNksz Sinegugu Ndlovu, okhulumela isikhungo, uthe owesifazane waqala Ongoye ngo-2002,  wabuye washiya eseyoqhubeka nezifundo e-Unisa. “Wabuyela Ongoye  ngo-2016 esezenzile ezinye izifundo e-Unisa futhi zaphasiswa. Uthisha wakhe (emgagula ngegama) wamnika igunya lokuthi athweswe iziqu kodwa umkhandlu wathola ukuthi kunesifundo angasiqedanga. Ngenxa yalokhu kwanqunywa ukuthi akumele athweswe iziqu zobuthisha ngoba kunesifundo angasiqedanga okudinga ukuthi asiqede ngaphambi kokuthi athweswe iziqu. “Umsebenzi wesikhungo ugcine exoshiwe ngenxa yenkohlahlalo,” kusho uNksz Nldovu. Owathweswa iziqu uvumile ukuthi kunezifundo aziqedela e-Unisa kodwa wabuyela esezothweswa iziqu Ongoye. Uthe watshelwa ngowayenguthisha wakhe ukuthi kunesifundo okungamele asibhale kulezi ezimbili abezenza ngoba useqedile ukufunda.  Uthe inkinga iqale sekumele athole isitifiketi emuva kokuthweswa iziqu, kwavela ukuthi wakokotela. “Ngigcine ngithathe ummeli kodwa ngagcina sengihluleka ukumkhokhela. Uthishanhloko waseMandlethu ubelokhu engibekezelela naye wagcina enginike incwadi yokungixosha. Kwabizwa nomhlangano wothisha batshelwa ukuthi ngeke ngisafundisa ngoba ngikokotele iziqu,” kusho uthisha. Uthe wagcina ukusebenza ngo-Ephreli ngonyaka odlule eMandlethu. Incwadi eyabhalwa yisikhungo ibhalela ummeli wakhe  iveze ukuthi usolwa nangothi kukhona okushaya amanzi phakathi kwakhe nendoda eyamsiza ngeziqu Ongoye. Okhulumela uMnyango wezeMfundo KwaZulu-Natal, uMnuz Sihle Mlotshwa,  uthe kumele uthisha aveze iziqu ezisemthethweni ukuze abuyele esikoleni.