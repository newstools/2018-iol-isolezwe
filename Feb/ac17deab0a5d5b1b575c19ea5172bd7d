UDkt Zweli Mkhize, obengumgcinimafa we-ANC, ngomunye wabantu abamenyezelwe ukuthi uma esefungisiwe namhlanje njengamalungu ePhalamende uzothatha isikhundla sokuba nguNgqongqoshe wezokuBusa ngokuBambisana neziNdaba zoMdabu. UMnuz Nhlanhla Nene, owaxoshwa ngowayengumengameli, uMnuz Jacob Zuma ubuyele kwesikaNgqongqoshe weziMali kwathi iphini lakhe nguMnuz Mondli Gungubele. Kuphelile nokuqagela ngesikhundla sephini likamengameli wezwe njengoba ememezele kuthi iphini lakhe kwi-ANC, uMnuz David Mabuza, uzoba yiphini likamengameli wezwe uma esefungisiwe namhlanje ePhalamende. Umemezele uDkt Nkosazana Dlamini Zuma, owayegaqele esokuba umengameli we-ANC  kwesikangqongqoshe ehhovisi likamengameli ebhekele ukuhlela. UNksz Bathabile Dlamini ususiwe emnyangweni wezeNhlalakahle wayiswa emnyangweni wabesifa-zane nabaphila nokukhubazeka ehhovisi likamengameli. UMnuz Malusi Gigaba umyise emnyangweni wezaseKhaya, ake wawuphatha. UMnuz Jeff Radebe yena umyise emnyangweni wezamandla emsusa ehhovisi likamengameli kwathi uMnuz Pravin Gordhan, naye owaxoshwa nguZuma, waya emnyangweni wezamabhizinisi kahulumeni. UNksz Ayanda Dlodlo usenguNgqongqoshe wezisebenzi zikahulumeni nokuphatha kwathi uNksz Lindiwe Sisulu, obengungqongqoshe wezokuhlaliswa kwabantu, wayiswa emnyangweni wezobudlelwano namazwe omhlaba. UMnuz Thulas Nxesi, ungungqongqoshe wezemisebenzi yomphakathi kwathi uMnuz Gugile Nkwiti waba ngungqongqoshe wezamanzi. UDkt Blade Nzimande, unobhala jikelele we-SACP, ungene emnyangweni wezokuThutha kwathi uNksz Thokozile Xasa wajutshelwa emnyangweni wezemidlalo. UNkk Nomvula Mokonyane, obengungqongqoshe wezamanzi ujutshelwe emnyangweni wezokuxhumana kwathi uNksz Susan Shabangu wajutshelwa emnyangweni wezenhlalakahle. USihlalo we-ANC, uMnuz Gwede Mantashe, ujutshelwe emnyangweni wezokumbiwa phansi. UNkk Naledi Pandor umjube emnyangweni wemfundo ephakeme, kwathi emnyangweni wezokuhlaliswa kwabantu wafaka uNkk Nomaindia Mfeketo. UNkk Maite Nkoana Mashabane umjubele kwezokuthuthukiswa kwezindawo zasemakhaya kwathi kwezokuphepha kombuso wafaka uNksz Letsasti Duba.  Kwezesayensi nobuchwepheshe wafaka uNkk Nkhensani Kubayi Ngubane kwathi kwezokuvakasha wafaka uMnuz Derek Hanekom. ONgqongqoshe abaxoshiwe ngoMnuz Fikile Mbalula kwezamaphoyisa, David Mahlobo obekwezamandla, uMnuz Des Van Rooyen, obephethe umnyango wezokubusa ngokubambisana, uMnuz Mosebenzi Zwane obekwezezimayini  noNksz Lynne Brown noNksz Faith Muthambi. Uphinde wenza izinguquko kumaphini ongqongqoshe. Omunye wongqongqoshe oxoshiwe nguMnuz Bongani Bongo obengungqongqoshe wezokuphepha kwezwe. Omunye wabantu abazofungiswa namhlanje njengelungu lePhalamende nguNkk Peggy Nkonyeni,owayengungqongqoshe wezemfundo KwaZulu-Natal owaxoshwa. 