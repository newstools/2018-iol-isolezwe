Isolezwe lithinte umkhulumeli we-ANC kuzwelonke, uMnuz Pule Mabe, libuza ukuthi lizoqokwa nini iPhini likaMengameli kodwa wangaphendula. Kuleli sonto uRamaphosa akafunanga ukutshela abamaqembu aphikisayo ukuthi iKhabhinethi uzoyishintsha nini nokuthi uliqoka nini iPhini lakhe. Uthe ngeke athathe lezi zinqumo exhamazela ngoba zidinga ukuthi axoxe nazo zonke izinhlaka ezithintekayo. Isolezwe libe selifonela emahhovisi e-ANC, iLuthuli House, lapho abasebenza khona bethe kufanele kulindwe uMengameli. Isolezwe lithinte uMnuz Moloto Mothapo noMnuz Mava Lumkani ababhekele ezokuxhumana ePhalamende bacela ukuthi kuthintwe ikhokhasi ye-ANC ePhalamende. Libuzile nokuthi ngubani owenza umsebenzi wePhini likaMengameli wezwe njengoba kungekho muntu ehhovisi lakhe okwamanje kodwa lowo mbuzo wangaphendulwa. UNkk Nonceba Mhlauli obhekele ezokuxhumana kwikhokhasi ye-ANC ePhalamende utshele Isolezwe ukuthi iPhini likaMengameli aliqokwa yibona futhi abezindaba kufanele balinde. “UMengameli wezwe, uMnuz Cyril Ramaphosa oqoka iPhini likaMengameli wezwe futhi uwutshelile umphakathi ukuthi uzosenza isimemezelo ngesikhathi esifanele. Siyacela nimnike ithuba ukuze azilungiselele. Uma esesenzile isinqumo uzonazisa,” kusho uNkk Mhlauli.