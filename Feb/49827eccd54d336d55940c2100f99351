ILUNGU lesigungu esiphezulu kwi-ANC uMnuz Bheki Cele, likhwele ladikila kuNobhala-jikelele kaKhongolose uMnuz Ace Magashule lathi ubulala umbutho ngalezi zinkulumo alokhu ezenza esidlangalaleni. Ekhuluma emgubhweni weminyaka engu-106, i-ANC yasungulwa enkundleni yezemidlalo eLakeside Sport Ground, eVryheid izolo, uCele uthe sebembonile ukuthi uMagashule usemkhankasweni wokucekela phansi uKhongolose. “Awukwazi ungumholi we-ANC uthi ubuholi obukhona nawe oyingxenye yabo uthi buzoba khona iminyaka emihlanu, ngemuva kwalokho inhlangano izobuyela ezandleni ezifanele,” kusho uCele. Uthe phezu kokuthi uMagashule ethi ubuholi bukaMengameli Cyril Ramaphosa buzophela ngemuva kweminyaka emihlanu, uyaqhubeka uyabhuqa uthi abantu abangathengi kwaMcDonalds ngoba bazokhuluphala. Emcimbini wokubungaza i-ANC obuseMgungundlovu, uMagashule wanxusa amalungu enhlangano ukuba aseke uMengameli Jacob Zuma, wathi ubuholi obukhona buzohlala iminyaka emihlanu bese buyaphuma. “Uthi akungathengwa kwaMcDonalds ngoba uyazi ukuthi uphethwe uRamaphosa. Uma ethi abantu bazokhuluphala abadle ukudla okunempilo, yena ukwaze kwanjani ukuntshontsha imali yabantu abampofu * -R30 million wayowunika umndeni wakwaGupta, washada ngayo?” Uthe bafuna ukwazi ukuthi iziphi lezi zandla ezifanele uMagashule akhuluma ngazo. “Isikhathi sabadayisi sesaphela, ngeke sithule abantu bekhuluma umathanda ngenhlangano, sifuna ukwazi ukuthi kazi uMagashule usebenzela bani njengoba kade sihlangene siyisigungu esiphezulu i-NEC kwathiwa wonke umuntu akazethule, yena wathi wethulwa yi-ANC emndenini wakwaGupta. "Sifuna ukwazi ukuthi uMagashule ubika kubani ngoba sizolokhu sicabanga ukuthi izwe siliphethe kanti kade ladayiswa,” kusho uCele. UCele uthe uMagashule utshelwe ngubani yena ukuthi kuyophela iminyaka emihlanu esakhona kwi-ANC. UCele uphinde wakhwela wadilika kulabo abahlela imashi ephikisana nokukhishwa kukaZuma esikhundleni. Uthe akangabazi ukuthi labo abahlela le mashi, basebenzisa imali yombuso. "Nathi sithi abasimele kancane bayiyeke phansi i-ANC ngoba laba bantu abahlela imashi asibazi, i-ANC kumele iyilungise indaba kamengameli kungaze kumosheke izinto eziningi,” kusho uCele. UCele uthe uzwile ukuthi abakwaGupta banyamelale kulezi zinsuku. Uthe kuzomele babuye bazophendula ngezenzo ezibhekiswe kubo.