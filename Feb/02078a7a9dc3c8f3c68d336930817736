ITHI yayingeke imbulale uSenzo Meyiwa indodana kaChicco Twala, uLongwe, okusabalele umbhalo ezinkundleni zokuxhumana obukhomba yona ngenjumbane ngokufa kwalo nozinti weBafana Bafana ne-Orlando.  ULongwe uveze lokhu izolo ngesikhathi ekhuluma emsakazweni iMetro FM ohlelweni lwantambama lukaMo Flava noMasechaba. Ubizelwe emsakazweni ngemuva kwezinsolo ezisabalele ezinkundleni zokuxhumana ezikhomba yena ngokudubula nokubulala uMeyiwa.  Ngesikhathi echaza ngokwenzeka kubulawa uMeyiwa eVosloorus, eGoli, ngo-Okthoba 26, 2014, uLongwe uthe wayengeke abulale uSenzo ngoba ungumlandeli we-Orlando Pirates.  Uthe ngalolu suku bahlaselwa amadoda amabili ayebafuna imali namaselula.  “Ngaba yigwala kunabo bonke ngoba ngabaleka kuqala. Ngaba owokuqala ukuzama ukuvikela ababesendlini, ngabona ukuthi oyedwa wabo uphethe isibhamu, ngabaleka. Ngizovuma nje ukuthi ngaba yigwala ngalolo suku ngoba ngaphuma kuqala endlini,” usho kanje.  ULongwe uphekwe ngemibuzo kulesi siteshi nje ngoLwesithathu uChicco naye ubevutha ephika izinsolo zokuthi uSenzo wadutshulwa ngesibhamu sakhe. Ekhuluma kulesi siteshi uChicco uthe ukube uSenzo wabulawa yindodana yakhe wayezoqinisekisa ukuthi iyaboshwa.  Uqhube waveza nokuthi uma kungathiwa uLongwe owadubula wabulala uSenzo, mhlawumbe wakwenza ngesibhamu somunye umuntu, hhayi esakhe ngoba wayengekho yena futhi nesibhamu sakhe sasingekho endaweni yesigameko.  - Thola udaba oluphelele ngenkulumo kaLongwe, kanye nempendulo kayise kaSenzo Meyiwa ephephandabeni lakho kusasa (ngoLwesihlanu)  