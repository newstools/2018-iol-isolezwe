INGCABA isisele noNgqongqoshe wezeziMali uMnuz Malusi Gigaba, ukuthi acacise kabanzi ngodaba lwemfundo yamahhala ezikhungweni zemfundo ephakeme kuleli. Lokhu kushiwo uMengameli Cyril Ramaphosa enkulumweni yakhe ebhekiswe esizweni ngoLwesihlanu ePhalamende eCape Town.  Olwemfundo yamahhala lumenyezelwe obengumengameli uMnuz Jacob Zuma ngoDisemba engqungutheleni ye-ANC yokukhetha ubuholi eNasrec, eGoli. Kube nemibuzo eminingi amaqembu aphikisayo ekhala ngokuthi kufanele izikhulu zenabe ngokuthi imali izophumaphi. URamaphosa uhambe emazwini kaZuma ngemfundo yamahhala athi: "Udaba lwemfundo yamahhala silubeke eqhulwini njengoba kwamenyezelwa ngoDisemba. Imininingwane eminingi izodalulwa ungqongqoshe wezezimali. Nguyena ozochazela isizwe ngakho konke maqondana nalolu daba,’’ kusho uRamaphosa obelokhu enanelwa yihlombe. Uthe uyazi ukuthi udaba lwemfundo aluqali ezingeni lemfundo ephakeme kodwa naleyo eyisisekelo iyadinga ukunakekelwa ngoba yilapho konke kuqala khona. “Sihlalelwe yinselelo yokuhlomisa ngemfundo izingane ezizalwa abantu abadla imbuya ngothi. "Sikhuluma nje zingaphezu kwesigidi izingane ezifunda ezikhungweni zemfundo esemabangeni okuqala. Siyazibona nezithelo ezingeni lemfundo eyisisekelo njengoba sithuthuke sisuka ku-60.0% saya ku-80.1% wokuphasa ku-matric.’’ Uthe babalelwa ku-500 000 abafundi abathole ithuba lokungena ezikhungweni zemfundo ephakeme kusukela ngo-1994 athe kuyinto okufanelwe ishayelwe ihlombe elikhulu. Uthe ngeke bakwazi ukuziba inkinga ebonakala ihlalise lubhojozi izwe njengoba kunenqwaba yabantu abaswele amathuba emisebenzi. Uthe kunengqungquthela yongoti abehlukene ezoba maduze nje ibhekane ngqo namacebo okusungula amathuba emisebenzi.