UZuma ufike ephelezelwa ngabaqaphi bakhe wamukelwa yiPhini likaSomlomo esiShayamthetho, uMnuz Meshack Radebe. UZuma, osanda kwesula esikhundleni sakhe njengomengameli wezwe, ubemenyiwe emcimbini. Kungakapholi maseko uZuma efikile, kube sekufika Isilo samabandla, uGoodwill Zwelithini. Sifike sabingelela sase sigebela esiteji kwaculwa ihubo lesizwe. Endaweni kaNdunankulu bekukhona uMnuz Sihle Zikalala ngoba uMnuz Willies Mchunu ubengekho. Umcimbi wayizolo ubuhanjelwe yizingqungqulu zosopolitiki okubalwa kuzo uDkt Sbu Ndebele, Dkt Ben Ngubane nalowo owake waba yiMeya yaseThekwini, uMnuz Obed Mlaba. Umcimbi uqale kahle ngesikhathi ebesihleliwe, u-10 ekuseni. Izicukuthwane ziqale ukutheleka ekuseni zihamba kukhaphethi obomvu. Ezokuphepha beziqinisiwe amaphoyisa esesha kwasani olungena ngaphakathi. Bekukhona nezintombi ebezilokhu zicula amaculo esintu. Namabutho abehuba eshaya nezaga abekhona ezokwamukela imbube. Bekukhona nekhwaya yamaphoyisa eshaye umculo ophakeme.