SEKUKANINGI sizwa imibiko ngabantu abathola izizumbulu zemali abasuke bezikhokhelwe ngezizathu ezahlukahlukene. Kodwa emuva kwesikhashana uzwe ukuthi sebeyahlupheka noma bashone. Lapha sikhuluma ngabantu abawina izigidi zamaRandi emdlalweni omkhulukazi kuleli iLotto odlalwa yizinkumbi zabantu. Abanye abantu abathola izigidi ngabasuke befake izicelo zokunxeshezelwa wuhlaka olukhokhela abalimale ezingozini zomgwaqo, iRoad Accident Fund (RAF). Babodwa abasuke bethole izimali zamafa abawashiyelwe ngabathandiweyo babo noma abazali. Inkinga enkulu ngalaba bantu akubi nesiphetho esihle empilweni yabo. Okokuqala nje abakwenzayo bayibhubhudla bathenge izinto ezingeke zabasiza ngalutho ekugcineni. Uma isiphelile baphenduke ihlaya emphakathini. Imvamisa abaningi bayichitha ngokutetemuka ezindaweni eziphezulu, balandelwa yiqulu labangani, okukhona kubo namantombazane, balale emahhotela, bathenge izimoto ezibizayo. Abanye bafunda ngazo ukushayela lezi zimoto zikanokusho, bazimuhluze, bangazikhandi bavele bathenge ezinye. Abanye abantu abasuke bezikhulumela bentela baze babe nezinsolo zokuthi le mali yeLotto isuke inomkhuba phakathi. Balibeka ngembaba elokuthi ihambisana namashwa ngoba uma uke wayiphatha kusuke sekuzophela ngawe. Isibonelo esisheshe sifike emqondweni yileso sikalowo owayengumisizi womshayeli ematekisini eMagabheni owayewine iLotto wathola uR1.9 million ngo-2000 waqala waphila impilo ephezulu elala emahhotela abizayo ethenga nezimoto zakwanokusho. Kuthiwa waphenduka ihlaya emphakathini emuva kokuthi imali yakhe isiphele yonke. Kuthiwa nothisha ofundisa i-Accounting wayenza ngaye isibonelo esikoleni uma efundisa ngemali. Lo mlisa owayesebenza engumsizi womshayeli ematekisini, wabalula nokuthi izihlobo nabangani bamenzela phansi njengoba  babehlala beshintshana kwakhe befuna imali. Kuthiwa izinto zaqala ukonakala ngesikhathi enqaba usizo lwezokwelulekwa ngezezimali. "Ngenza amaphutha amaningi empilweni yami ngangilala koHilton ngidla koRoma Revolving ezindaweni eziphakeme. Ngiyafisa ukube wumfowethu owathola le mali hhayi mina. Kodwa ngiyabonga ngoba ngisaphila," kuchaza lo mlisa. Omunye owaba nenkinga efanayo uMnuz Patrick "Ncanezi" Dladla waseMelmoth owathola uR1.4 million wathenga izimoto iMercedes benz, BMW neveni Isuzu. Indlu yakhe eyayinamakamelo okulala amathathu kwaphoqeleka ukuthi ayidayise abuyele elokishini ngoba engasenalutho. Esinye isibonelo esizokhunjulwa ngabaningi esikaMnuz Nhlanhla ‘Budha’ Dlamini waseMpangeni owabamba uR18 million weLotto ngo-2014. UDlamini waduma kakhulu njengoba wayesephenduke isikhulu esiphila impilo kanokusho, etholakala ezindaweni zokujabula, ethenga iziphuzo nezidlo ezibizayo. UDlamini ngaphambi kokwehlelwa yinhlanhla yokuthola le mali kuthiwa wayezitohozela endaweni yokushisa inyama elokishini eNgwelezane, ethatha uR10 kumuntu amosele. Kwaba buhlungu ngo-2016 sekuzwakala izindaba ezimbi zokuthi ube sengozini yomgwaqo enyantisa igazi. Kuthiwa wayendiza ngesivinini evule kakhulu umculo ngesikhathi iMercedez Benz yakhe itholana phezulu neveni. Akugcinanga lapho kwaqubuka umbango wesidumbu sakhe njengoba izinhlangothi ezimbili zomndeni zazifuna ukumngcwaba ezindaweni ezehlukene. UDlamini akayedwa kule nkinga kukhona uMnuz Bonnie Mkhize waseMandawe, eMgababa, uwine uR13 million weLotto kodwa impilo yakhe yaba muncu njengoba le mali yamdalela izinkinga, esikhundleni sokuba imephule osozini lwakhe. UMkhize waqala ngokuhlaba izinkomo wenza idili likaMkhipheni ebonga izinyanya zakubo ngokumbusisa ngesizumbulu. Wakha isithabathaba sendlu esinamagumbi okulala angu-9 wathenga nezimoto zikanokusho. Emuva kwalokho zaqala izinkinga bebanga imali noNkk Zanele Mkhize uMaCele abase beneminyaka engu-20 beshadile naye. UMkhize ugcine esesola umkakhe ngokumthengela izinkabi, emsola nangokuthenga abasebenzi basendlini ukuba bamdlise ushevu kodwa banqabe. Isimo sagcina sesimuncu impela empilweni kaMkhize, sekukhona nezinkulumo zokwehlukanisa umshado phakathi kwakhe nomkakhe. Omunye umlisa waKwaZulu-Natal uMnuz Dayalin Maslamoney waseMgungundlovu walaxaza umsebenzi wakhe wokuba yiphoyisa emuva kokuwina uR10.4 million. Kuthiwa enye ingxenye yemali yakhe wayifaka ebhizinisini lenyama yenkukhu, okwagcina ngokuthi icwile yonke ngenxa yokwehluleka ukugcina imithetho. UMnuz Jason Canterburry waseCape Flats wayewine uR6.7 million ngo-2003 eneminyaka engu-18. Impilo yakhe yonakala kakhulu kunakuqala njengoba wagcina esegwetshwa iminyaka engu-28 ebhadla ejele ngecala lokubulala. Wagcina esenza lobu bugebengu emuva kokubhubhudla yonke imali wasala encela isithupha. Ungoti wezomnotho enkampanini Inkunzi Wealth Group uMnuz Owen Nkomo, uthe inkulu inkinga ekhona kubantu uma kuziwa ngakwezezimali. ''Uhulumeni kufanele aphoqe umuntu ophunyelwe yizigidi ukuthi abonane nomeluleki wezezimali ukuze athole usizo. Abameli abasiza abantu ngezicelo zakwaRAF kufanele bayeke ukudla izimali zabantu kodwa babasize ukuthi baphathe imali kahle,'' kusho uNkomo. Uthe ukuthola isizumbulu kufanele kufaniswe nokugula khona okuyela kudokotela uyofuna ukwelashwa. Okhulumela abakwaRAF uMnuz Phumelela Dhlomo uthe bazama konke okusemandleni ukulekelela labo abasuke bephunyelwe yizizumbulu ukuba bagawule babheke. "Siyabeluleka ukuthi bathole usizo lwezokwelulekwa wongoti kwezezimali kodwa lokho kusuke kungaphoqelekile ngoba kuba kuye umuntu ukuthi uyavuma yini. Sisuke singeke sibe yingxenye yalolo hlelo phakathi kwakhe nomeluleki," kusho uDhlomo. Uthe luyadingeka ushintsho kwezinye izingxenye zendlela abasebenza ngayo ngoba ziba khona izinkinga. Uthe nabomnyango wezokuthutha sebeke bakhala ngezinto ezithize ezingahambi kahle.