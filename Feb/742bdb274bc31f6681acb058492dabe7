USIHLALO kazwelonke we-ANC uMnuz Gwede Mantashe usenxuse abantu bakuleli ukuthi babekezele njengoba zisaqhubeka izingxoxo zokuthi uMengameli uJacob Zuma ashiye esikhundleni. Ukusho lokhu ngesikhathi ethula inkulumo e-Elukwatini Stadium, eMpumalanga, emgubheni weminyaka engu-106 kwasungulwa i-ANC. “Njengoba sizothatha lesi sinqumo esinzima, kungumsebenzi wabaholi ukucubungula ubungozi bokulandela inhliziyo, hhayi umqondo wakho. Kuyingozi kunoma umuphi umholi ukuthi alandele inhliziyo kunomcabango wakhe. Kumele uthole lokhu ohlose ukukuthola ngaphandle kobungozi,” kusho uMantashe. Uthe kumele kudingidwe nendaba yobunikazi nokuphathwa komnotho wakuleli. Kuthiwa uMengameli we-ANC uMnuz Cyril Ramaphosa kulezi zinsuku ezimbalwa ezedlule ubelokhu evaleleke emhlanganweni noZuma ukudingida izimfanelo zakhe uma eseshiya esikhundleni. Khonamanjalo umzukulu wowayenguMengameli wezwe ongasekho uDkt Nelson Mandela, uNdaba Mandela, uthe unesiqiniseko sokuthi i-ANC izoqhubeka ime njalo ngemuva kwezingxoxo zokushintsha ubuholi. Ubekhuluma eMthatha embungazweni wobuholi bukaMandela. “Sibhekene nesikhathi sokushintshwa kobuholi ezweni kodwa lesi sikhathi sizodlula. Uma lo mkhumbi ucwila, nami ngiyacwila. Ngakho maqabane, asivumele lesi sigaba ukuthi sidlule ukuze siqhubeke nokwakha le nhlangano abazali bethu abayifela,” kusho uMandela.