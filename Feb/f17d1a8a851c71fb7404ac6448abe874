IHLEKA yodwa imilutha yewunga ehlala edolobheni eThekwini njengoba sekuqalwe phansi ukubhaliswa kwabafundi, e-University of South Africa (Unisa), emuva kokumiswa kwesiteleka sabasebenzi. Kuthiwa le milutha idela ubuthongo ijoyine ulayini wabafundi abalala ngaphandle kwesikhungo sase-Unisa esisemgwaqweni uStalwart Simelane, eThekwini, ukuze idayisele abafundi abafika ekuseni izikhala kulayini. Amaphara alala kolayini, uma umfundi efika ekuseni akhokhele iphara uR50 bese ema lapho kade lime khona. UNksz Sizakele Msweli (25) uthe wethuka  ngesikhathi efika kule nyuvesi ngehora lesihlanu ekuseni kodwa waba ngunombolo 391 kulayini. “Ngangizitshela ukuthi ngivuke ngempela uma ngishayelwa * -5 e-Unisa. Ngacela umfowethu ukuthi angihambise ngoba ngibona ukuthi uma ngihamba ngamatekisi ngizofika sekugcwele kakhulu. Ngathi ngisazimele kwaqhamuka iphara lathi liphambili kulayini, lingangidayisela isikhala ngoR200. Ngashaywa ukuthi imali ngangingenayo. Ukube yayikhona ngangizokhokha,” kusho uNksz Msweli. Uthe owayeseduze kwakhe, walikhokhela iphara waba phambili kulayini. Uqhube wathi waze wagoduka ngo-7 ebusuku ebe efike ekuseni ngovivi. Isolezwe ngeSonto lihambele kulesi sikhungo ngoLwesihlanu ukuthola kabanzi ngokushiwoyo. Abafundi abebemi kulayini bakuqinisekisile wukuthi wumkhuba ojwayelekile lo. Omunye wabadayisa ngaphandle kwase-Unisa, ocele ukungadalulwa, uthe kwesinye isikhathi yibo abafundi abasukela imilutha yewunga bayicele ukuthi ibabambele ulayini. “Abasuke benqena ukulala ngaphandle, bacela amaphara ukuthi ababambele olayini. Abanye baze bawaqashele nezihlalo kubhuti oqashisa ngazo ukuze ahlale phansi,” kusho lo mdayisi. Umlutha onqabile ukudalulwa, uthe kusebenzeka kangcono uma kusesekuseni kakhulu bengakafiki abasebenzi base-Unisa ngoba bafike babaxoshe. Uthe uma eme ngasekuqaleni kukalayini ubiza uR150 nangaphezulu kuya ngesivumelwano kodwa uma engasemuva ubiza uR50. UMnuz Zamokuhle Buthelezi (24) oqashisa ngezihlalo kubafundi abasuke bezobhalisa uthe uyazuza. “Ngiqale ngonyaka odlule ngemuva kokubona ukuthi abantu bama baze bakhathale kolayini. Ngibiza uR5 uma umuntu ezohlala ubusuku bonke kanti emini ngibiza uR2. Okwamanje nginezihlalo eziwu-300 ngisafuna ukuzandisa. Ngiphinde ngiqashisele abadayisayo,” kusho uButhelezi.