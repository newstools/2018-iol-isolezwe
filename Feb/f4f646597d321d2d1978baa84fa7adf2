Ezinye zalezi zitshudeni  bathi bese zizitholile izikhala zokufundisa inkinga wukuthi abukho ubufakazi bokuphothula izifundo zazo. Ababhekene nale nkinga baqede nyakenye. Bathe babethenjiswe ukuthi kuzophela unyaka odlule sebebhalelwe lezi zincwadi. Ngokomgomo, uma sebephothulile kumele isikhungo sibabhalele izincwadi eziqinisekisa ukuthi sebekuqedile ukufunda, bakwazi ukuyofesa. Isitshudeni esineminyaka 
engu-24 waseBergville ebesixhaswe ngomfundaze iFunza Lushaka, esicele ukungadalulwa, sithe saqeda ngo-Okthoba nyakenye. “Saqeda ukubhala sathola imiphumela emuva kwamasonto amathathu. Satshelwa ukuthi izincwadi sizozithola kungakavalwa kodwa kuze kwashaya uDisemba. Siyile nakulo nyaka kwathiwa sizozithola engakashayi uJanuwari 15.” Uthi ubesethole umsebenzi esikoleni eLimpopo wangakwazi ukuqala ngoba incwadi ingekho. Esinye isitshudeni saseThekwini esineminyaka engu-25 ebesifundiswa uxhaso lwesikhwama iNational Students’ Financial Aid Scheme, sithe:“Sengigqigqe ngakhathala ngenxa yalolu daba. Inkinga akucaci ukuthi yini ebambile ngoba sitshelwa izizathu ezingafani.” UMnuz Alan Khan okhulumela isikhungo, uthe kunezigaba eziningi ezilandelwayo ngaphambi kokukhipha lezi zincwadi. Uthe zikhona esezifikile ezizonikezwa izitshudeni  maduze. Uxolisile kwabathintekile.