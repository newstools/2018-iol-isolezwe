Lo msakazi uthe wayelele endlini nengane yakhe nomfowabo ngesikhathi ezwa kukhona ongqongqozayo emnyango. “Bathi angivule isicabha ngoba bangamaphoyisa. Ngathi ngeke ngivule bengangikhombisanga ubufakazi bokuthi bangamaphoyisa ngempela. Baze basizwa wukuthi bathi bahamba nomseshi uMbhele okunguye ophenya icala lami.” UMC Pholobas uthe kwathi uma evula isicabha lezi zinsizwa zavele zavimba isicabha maqede zamgxavuna zamkhiphela ngaphandle. “Zathi angiphume ngoba azifuni engilele nabo babone amanyala azokwenzeka. Ngisathuke kanjalo, bangingenela ngezimpama nangezinyawo, bethi angingalubeki ecaleni engalivulela abantu abangidubula.” Njengoba kwakufanele avukele ohlelweni lukaBongani Mavuso oKhozini, uMC Pholobas uthe wabona ukuthi makangayi ngoba uzozifaka enkingeni. UMC Pholobas uthe nakuba engalinyazwanga kakhulu kodwa  uselala obenyoni ngenxa yokuthi sekungokwesibili ehlaselwa. Ngo-Okthoba 2016 lo msakazi, obuye abe yisishoshovu samalungelo abantu abanebala elimhlophe, wathi wayephuthuma emsebenzini ngesikhathi ehlaselwa ngabantu abasagqunywe esitokisini.  “Bangithatha bangivalela emotweni bangiphuca yonke impahla yami, ngisho ne-laptop namaselula,” kuchaza uMC Pholobas weMasiqoqane Albinism Foundation, inhlangano elwa nokuhlukunyezwa kwabanebala elimhlophe. Okhulumela amaphoyisa KwaZulu-Natal uColonel Thembeka Mbele uthe lesi sehlakalo senzeke ngoJanuwari 28 ngo-12.30 ekuseni eNtuzuma. “Indoda eneminyaka engu-27 yahlaselwa ngabasolwa abangaziwa. Bayisabisa ngaphambi kokubaleka,” kusho uColonel Mbele. Uthe akukaboshwa muntu kodwa amaphoyisa aseNtuzuma asaphenya.   