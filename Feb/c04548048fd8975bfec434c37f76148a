Indawo kaBra Eddie ibidlalwa nguSandy Mokwena (68) oshone ngoLwesithathu olwedlule esibhedlela eGoli ngemuva kokugula. Okhulumela i-e.tv, uMichael Pocock, uthe indawo kaBra Eddie ngeke iphele futhi ngeke kuze kube khona omunye umlingisi ozoyidlala. “Umlingiswa uzolokhu ekhona njalo nje kwiScandal!,” kusho uMichael. Uthe lena yindlela abamhlonipha ngayo ngoba base behlele ukuthi indawo kaBra Eddie iphele kodwa manje ngeke. Ubuye waveza ukuthi izinto zihamba kahle lapho kuqoshwa khona umdlalo. Kwamiswa ukuqopha ngesonto eledlule ngemuva kokuzwakala kokushona kwakhe. “NgoLwesithathu sibe nenkonzo yesikhumbuzo estudiyo futhi kube wumcimbi omuhle wokukhumbula uSandy,” kusho yena. USandy uzofihlwa emathuneni okufihlwa kuwo amaqhawe, eHeroes Acre, eWest Park, Cemetery, eGoli, namhlanje. Kuzoqalwa ngenkonzo yomngcwabo eGrace Bible Church, eSoweto, kusukela ngo-8 kuya ku-10 ekuseni. Udlule eselingise emidlalweni okubalwa kuyona iGenerations, Soul City, Yizo Yizo, Okavango, Khululeka, Going Up, Justice For All neZero Tolerance. Wake wabonakala nasemafilimini iTaxi To Soweto, The Principal, Dead End neScarBack.