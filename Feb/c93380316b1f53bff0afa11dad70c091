Umholi weDA esifundazweni, uMnuz Zwakele Mncwango ofuna ihlandla lesibili, uzobanga lesi sikhundla noMnuz Emmanuel Mhlongo oyikhansela lale nhlangano eThekwini. UMncwango kuthiwa uthwelwe ngeqoma njengoba imbangi yakhe ingadumile kakhulu. UMhlongo uthe akanavalo ngokuthi uzobhekana noMncwango. “Umkhankaso wami uhambe kahle kakhulu, ngiyathemba ukuthi nasengqungqutheleni uzophumelela,” kusho uMhlongo wengeza ngokuthi wonke umuntu oya empini usuke ezimisele ngokunqoba. UMhlongo uthe uzibophezele ekuthatheni iqembu alibeke kwelinye izinga. “Ngifuna ukuthi iDA kube eyawo wonke umuntu, iphele le nto yokuthi kube sengathi eyabantu abathile. Ngifuna futhi kuphele nendaba yokuthi kuvalelwe ngaphandle amanye amalungu,” kusho uMhlongo. UMncwango uthe uzizwa ethobekile ngokuthi amalungu eqembu aphinde amphakamise. “Kusho ukuthi kukhona okuhle okubonakala ukuthi ngikwenzile yingakho kukhona abangicelayo ukuthi ngibuye,” kusho uMncwango. Uthe kusukela ebambe lesi sikhundla iqembu likhule kakhulu ezindaweni zasemakhaya. “I-DA isinamakhansela ngisho ezindaweni zasemakhaya okuyinto ebingekho phambilini,” kusho uMncwango. Uthe naseThekwini sikhule kakhulu isibalo samakhansela abo kusukela engene ezintanjeni. UMncwango wesekwe nayizimeya zeqembu komasipala abakhulu eGauteng, uMnuz Solly Msimanga waseTshwane noMnuz Herman Mashaba waseGoli. UMsimanga noMashaba bakhipha izitatimende bethi bayameseka uMncwango ngenxa yomsebenzi awenzele iqembu esifundazweni. Ngaphandle kokwesekwa uMsimanga noMashaba, uMncwango uphinde asekwe nangamalungu esiShayamthetho KwaZulu-Natal okubalwa kuwona uMnuz Hlanganani Gumbi noNksz Mbali Ntuli. UMncwango uthathe lesi sikhundla ngemuva kokuhlula uMnuz Sizwe Mchunu. Omunye umbango okhona kuleli qembu njengoba ziya engqungqutheleni okasihlalo wesifundazwe ophakathi kukaMnuz Francios Rodgers noMnuz Dean Macpherson. Umhlaziyi wezepolitiki ozimele KwaZulu-Natal, uMnuz Thabani Khumalo, uthe akaboni uMhlongo ezokwazi ukuphonsela inselelo uMncwango. “Ngibona sengathi lona umjaho wehhashi elilodwa, uMncwango uzozidlela amahlaga,” kusho uKhumalo. Uthe uMhlongo ushaywa wukuthi akaziwa. “Umuntu obengakwazi ukuphonsela uMncwango inselelo umuntu ophuma esiShayamthetho,” kusho uKhumalo.