Kuthiwa abasebenzi bebephuma emhlanganweni wokubonisana nezinyunyana ehholo iCane Growers ngesikhathi bedutshulwa ngonogada. Banqume ukwehla bafinyelele ku-8.25% wokunyusa amaholo besuka ku-10%. UMnuz Estrice Milton, okhulumela ikomiti elihlanganiswe yizinyunyana zabasebenzi okuyiNehawu, Tenusa neNteu, uthe abazange babachukuluze onogada. Uthe kulimale abasebenzi abangu-16 nezitshudeni ezimbili kulesi sigameko. “Besize ehholo siyohlangana nomqashi mayelana nesiphakamiso sethu esisha. Asazi ukuthi besidutshulelwani ngoba isiteleka selokhu siqalile asikaze sibe nodlame,” kusho uMilton. UMnuz  Alan Khan, okhulumela iDUT, uthe selokhu kuqale isiteleka abasebenzi bahlangana ehholo. Esitezi esingaphansi kwalo uthe kuyabhaliswa kubuye kube nendawo esiza izitshudeni ezinezinkinga zemali. Uthe ngokombiko abawutholile abatelekile babe nodlame bedinwa ukuthi bekunonogada abebezogada ukuthi kungaphazamiseki okwenziwa esitezi. “Onogada bazame ukubahla-kaza, badubula ngezinhlamvu zenjoloba  kwalimala abasebenzi nezitshudeni ebezibhalisa,” kusho uKhan. Ngakolunye uhlangothi izitshudeni zifuna inyuvesi ibuyise imali yokubhalisa esikhokhwe ngabafundi abaxhaswe yiNSFAS. UMnuz Sphephelo Mthembu, uMengameli womkhandlu wezitshudeni, uthe nakuba abakwaNSFAS bethi abafundi abaxhasiwe abangakhokhi kodwa bafunwa imali. UMnuz Steven Zwane, isikhulu esiphezulu sakwaNSFAS, obe nomhlangano nabaphathi besikhungo mayelana nokuqalwa kohlelo lwemfundo yamahhala ezikhungweni zemfundo ephakeme, uthe umthetho uthe izitshudeni eziqalayo ukufunda ezinezincwadi ezikhombisa ukuthi uNSFAS uzozikhokhela kumele zibhalise mahhala. “Siyazi ukuthi kwezinye izikhungo kuke kwaba nokudideka kodwa ngokubona kwethu lolu hlelo seluqaliwe ezikhungweni eziningi,” kusho uZwane. IPhini likaNgqongqoshe weMfundo ePhakeme, uMnuz Buti Manamela, obesemhlanganweni ngoLwesibili, uthe bukhona uhuhixihixi ekuqalweni kwalolu hlelo kodwa uyajabula ukuthi abathintekayo sebeyaluqonda.