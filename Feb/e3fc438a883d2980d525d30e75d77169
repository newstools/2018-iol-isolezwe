UDEDELWE ngebheyili kaR50 000 uMdidiyeli we-ANC KwaZulu Natal, uMnuz Mike Mabuyakhulu, mayelana necala lenkohlakalo, ukukhwabanisa, ukweba nokushushumbisa imali. UMabuyakhulu, owake waba uNgqongqoshe wezokuThuthukiswa koMnotho kulesi sifundazwe uvele kafushane eNkantolo yamacala eNkohlakalo eThekwini ngoLwesithathu ekuseni. Uvele kanye nabasolwa abahlanu okubalwa kubo uMnuz Caesar Mkhize odume ngelikaMaqhoboza, noMnuz Desmond Golding, owayeyinhloko yoMnyango wezokuThuthukiswa koMnotho esifundazweni, nabo abadedelwe ngebheyili kaR50 000 umuntu ngamunye. Abanye abathathu okunguNonhlanhla Ninela nomyeni wakhe uMzwandile Ninela kanye noZandile Mbongwa bona badedelwe ngebheyili kaR30 000 umuntu emunye. Izinsolo ababhekene nazo zithinta uR28 million okwakumele usetshenziselwe ukuhlela umcimbi weJazz iNorth Sea Jazz Festival ngo-2012, ongakaze ube khona. UMabuyakhulu uzinikele yena emaphoyiseni ngoLwesithathu ekuseni, ngaphambi kokuthi avele enkantolo yemantshi. Uvela enkantolo nje usanda kuqokwa njengoMdidiyeli wesigungu esilawula ukusebenza kwe-ANC KwaZulu-Natal ngemuva kokuhlakazwa kobuholi bale nhlangano kulesi sifundazwe. Ubuholi be-ANC KwaZulu-Natal buhlakazwe kulandela isinqumo seNkantolo eNkulu eMgungundlovu sokuthi babekwa ngokungemthetho. Akukhona okokuqala uMabuyakhulu ebhekene nezinsolo ezifana nalezi. Ngaphambili nokho ahoxiswa amacala ayebhekene nawo nabanye osomabhizinisi nosopolitiki. Udaba olusaqhubeka.   