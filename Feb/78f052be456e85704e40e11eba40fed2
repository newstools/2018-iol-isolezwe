Babaleka nje, kunezinsolo zokuthi kulesi sikole kukhulelwe abafundi ababalelwa ku-10, iningi labo eliqhuba izisu emagcekeni esikole. Abafundi bakulesi sikole bathi kunothisha abasekhona esikoleni nabo okumele ‘babaleke’ njengalaba abathathu ngoba nabo bakhulelise abafundi. “Uthishomkhulu neSGB abafuni kukhulunywe ngale ndaba. Yinqwaba abafundi abakhulelwe la esikoleni. Bangaphezu kuka-10. Silokhu sitshelwa ukuthi sizovalwa isikole uma sike sakhuluma le nto,” kusho omunye omele abafundi ongathandi ukudalulwa igama. Izolo kuphazamiseke ukufunda kulesi sikole abafundi bevuka umbhejazane, banqaba ukungena emakilasini bethi akuxoshwe labo thisha, okuthiwa bayaziwa ukuthi bakhulelise abafundi. Ngokomunye umfundi wakulesi sikole, labo thisha ababalekile bahambe ngemuva kokuthi kube nombhikisho wabafundi. Njengamanje kulesi sikole kunezifundo ezingafundwa ngenxa yokungabi khona kwalabo thisha. Ngenkathi ithimba laleli phephandaba lihambele esikoleni, lizibonele abanye abafundi abaqhuba izisu. Okukhulunywe nabo bakuqinisekisile ukuthi bakhuleliswe wothisha kodwa banqaba baphetha ukudalula amagama othisha ababakhulelisile. Bathe banikwe nomyalelo wokuthi bangalinge bathi vu kwabezindaba ngalolu daba. Abafundi bakulesi sikole basole uthishanhloko ngokuthi athathe isikhathi eside ngokuthi aqashe abanye othisha abazovala izikhala zababalekile. “Selokhu kuvulwe izikole asiyifundi iMaths Lit, History neGeography okuyizifundo ebezifundiswa yilabo thisha,” kusho okhulumela abafundi. Uthishanhloko wakulesi sikole akatholakalanga ukuba aphawule, kuthiwe akekho. Ucingo lwakhe belwamukela imiyalezo kuphela angazange ayiphendule. Iphini lakhe lithembise ukuthi lizoveza konke ngokwenzeka kulesi sikole. Kodwa lashaya ungqimphothwe emuva kokuthi litshele ithimba laleli phephandaba ukuthi liyolinda ngaphandle kwesikole, okugcine ngokuthi lingabe lisakwenza lokho. “Uma uke walala nengane yesikole unguthisha, usuke usuzixoshile. Nothisha laba uma kutholakala ukuthi ngempela bakwenzile lokhu, nabo sebevele bazixoshile,” kusho uMnuz Kwazi Mthethwa okhulumela uMnyango wezeMfundo KwaZulu-Natal. Uthe bazokwenza uphenyo ngalolu daba ukuthola iqiniso ngalo. Uthe noma ngabe batshalwe kwezinye izikole, bazoxoshwa basulwe nasemabhukwini okuthi bangothisha. UMnuz Themba Ndlovu okhulumela umkhandlu, iSouth African Council of Educators (Sace) kuzwelonke, ukhuze ibhadi ngalesi senzo. “Esikudingayo ngalolu daba, umbiko ozovela kubafundi abathintekayo, othisha nabazali ukuze singenelele,” kusho uNdlovu. Uthe inselelo ababhekana nayo isikhathi esiningi ngezinsolo ezifana nalezi, ukuthi abazali bezingane abafuni ukuzothula ubufakazi uma sekumele benze umsebenzi wabo. “Nakuba kunjalo ngoba ususitshelile igama lalesi sikole, sekulula kithina ukuthi senze uphenyo,” usho njalo. Ngokwabo, uthisha ugila le mikhuba, uyesulwa ezincwadini zothisha, angaphinde akwazi ukufundisa.