Uthe njengesiqalo, ikilasi elilodwa ufuna libe namakhompyutha ukuze kuqalwe kufundwe lesi sifundo. “Ngifisa ukuthi kushintshwane ngezinsuku, abanye bafunde ngosuku oluthile nabanye bafunde ngolunye ngoba sebezophuma baye kosebenza. Angiboni ukuthi kuyinto enhle ukuthi ingane ephuma eBizimali ifike enyuvesi iqede isikhathi eside isafundiswa ikhompyutha. Uma kuthiwa i-mouse le ize ithi laba bantu ibizitshela ukuthi bafundile kanti bayizidomu njengoba beyibiza ngegundane kanti ayilazi,” kusho uZuma. Ubekhuluma emcimbini waminyaka yonke owenziwa kulesi sikole yibandla iCovenant Fellowship Church International (CFCI) eliholwa nguMphostoli Collins Dhlomo wakhona eNkandla isebenzisana nenkampani egayayo iProcess Litho. Uthe uzohamba ayoyisebenza le nto yamakhompyutha ukuze atholakale. Uqhube wathi azobasiza uma sebenza unyaka wokugcina ukuze bakwazi ukuyisebenzisa uma befaka izicelo zokufunda emanyuvesi. “Abafake izicelo zokufunda emanyuvesi besafunda la. Bangalindi ukuqeda isikole bese begijima amanyuvesi befuna izikhala. Ngiyazibophezela kulokhu ngifuna ukubakhuthaza ukuze iNkandla izovelela. Uma uphuma eNkandla kumele uyazi ikhompyutha kungathiwa kambe nomengameli wenu wayengayazi. Ayikho indawo eyofana neNkandla, bangasho nje abakushoyo inezintaba ezinhle, namakhosi namaqhawe. Siyaziqhenya ngalesi sikole, sihamba yonke indawo sizishaya isifuba, noma ningathini nithini ngeNkandla ikhona iBizimali,” kusho uZuma. Uthe lesi sikole kusuka ngisho izingane zakude ngisho zaseGoli zizofunda kuso. UZuma uthe uke waxoxa kabanzi nothishanhloko waso ngezinkinga esinazo. “Ngiyafisa kubaphathi bemfundo ukuthi bake balethe le nto isikole esingenayo nje ngoba senza kahle. Uthishanhloko wangitshela ngezingqinamba abanazo, ake sifake ompompi kulethwe amanzi kufakwe ugesi, ababuzayo ukuthi kungani sifakelwa izinto sibatshele ukuthi yingoba senza kahle lesi sikole,” kusho uZuma. UDhlomo wamukelise abafundi abahlanu abenze kahle kwa-matric nyakenye ama-laptop amahlanu kanjalo nakubafundi abenze kahle kwaGrade 11 nyakenye asebenza * -matric nabo bathole amakhompyutha. “Ngizoqhubeka ngiseseke isikole njengoba ngenza minyaka yonke. Ngifuna ukuthi abafundi bagqugquzeleke benze kahle ukuze nabo bahlomule ngama-laptop,” kusho uDhlomo. UDhlomo ukhulekele abafundi ukuthi baziphathe kahle bangangeni ezilingweni zomhlaba.