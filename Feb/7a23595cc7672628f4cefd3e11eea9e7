Ngokufanayo uma inkampani eseJapan ifuna ukuthenga iwayini eNingizimu Afrika kufanele ishintshe amaYen iwayise emaRandini ukuze ikwazi ukukhokhela iwayini lelo. Ukusimama kweRandi kunezimali zamanye amazwe kusho ukuthi sikwazi ukuthenga okuningi kunakuqala noma izimpahla ezivela kwamanye amazwe zibonakala zishibhile. Ngakolunye uhlangothi lokhu kusimama kwenza imikhiqizo yethu ibize kunakuqala. Ngenxa yalokhu kubiza izinkampani kwamanye amazwe ziyayishiya imikhiqizo yethu zithenge kwamanye amazwe lapho kushibhe khona. Kuba ukuthi ayikho le mikhiqizo kwamanye amazwe noma kunezivumelwano ezithize okugcina kuphoqe amanye amazwe ukuthi aqhubeke athenge kithi yize amandla eRandi esimeme. Ngale ndlela ukusimama kwemali yakuleli kuvuna ukuthi izimpahla ezivela kwamanye amazwe zithengwe kakhulu ngesikhathi kudodobala ukuthengwa kwemikhiqizo yethu kwamanye amazwe. Uma kwehla ukuthengwa kwemikhiqizo yethu ngamanye amazwe kusho ukuthi kufanele sehlise ukukhiqiza okuba nomthelela omubi emathubeni emisebenzi. Okuhle wukuthi izimpahla ezivela kwamanye amazwe njengowoyela azibizi kakhulu okusiza ukugcina i-inflation iphansi. Lokhu kusho ukuthi nabantu ezweni bazizwa benemali ethe xaxa okukhuthaza ukuthenga ngaphakathi ezweni. Ukwehla kweRandi kusho ukunyuka kwentengo yemikhiqizo evela ngaphandle kanti amanye amazwe abona imikhiqizo yethu ishibhile. Lokhu kukhuthaza ukuthumela impahla ngaphandle okukhuphula izinga lokukhiqiza emafemini kwande imisebenzi. Inkinga wukuthi i-inflation iyenyuka ngoba izinto ezifana nowoyela, ukolweni nokunye esikuthola ngaphandle kumba eqolo. Ukwenyuka kwamanani kwenza abantu bazizwe bengenamali kunakuqala njengoba kuvame ukulandelwa ukwenyuka kwenzalo yebhange elikhulu. Ukunyuka kwamanani nenzalo emabhange kunciphisa ukuthenga kwabantu nezinkampani okwenza wehle umikhiqizo wempahla ethengwa ngaphakathi ezweni. Uma kunjalo iyancipha imisebenzi kwabakhiqiza okuthengwa ngaphakathi ezweni. Kusobala ukuthi ukusimama kweRandi kunomthelela omuhle nomubi emnothweni wezwe. Umbuzo uthi yikuphi-ke esikudingayo kulokhu okubili. Impendulo incike ekutheni ingabe umnotho wezwe lethu ugxile ekukhiqizeleni amanye amazwe noma ekuthengeni izimpahla zakwamanye amazwe? Uma umnotho wethu ubugxile ekuthengiseleni amanye amazwe lokho kusho ukuthi sidinga iRandi elintengayo ukuze senze kahle. Yingakho amazwe afana neChina neJapan ekhetha ukuthi amandla emali yawo abe ngaphansi kwaweDollar ne-Euro ngoba bakhiqizela la mazwe kakhulu. Kanti uma umnotho wethu uthenga kakhulu kwamanye amazwe kusho ukuthi sidinga amandla eRandi asimeme ukuze kungambi eqolo. Amazwe afana ne-United States (US) athenga kakhulu kwamanye amazwe okwenza bafune iDollar libe namandla kunezinye izimali. Akwenzeki-ke ukuthi izwe liwele ohlangothini olulodwa, kuvame ukuthi amazwe agxamalaze akhiqizele amanye amazwe aphinde athenge ngaphandle. Lokhu kwenziwa wukuthi asinazo zonke izidingo emazweni ethu, amanye amazwe anowoyela, amanye anamadayimane. Amanye avunywa yisimo sezulu ukuthi akhiqize iwayini eliphambili kanti amanye awochwepheshe ekukhiqizeni izimoto zikanokusho. Ngokufanayo iNingizimu Afrika yaziwa umhlaba wonke nge-platinum negolide nezinye ezimbiwayo kodwa idinga uwoyela nokunye okuningi kwamanye amazwe. Kuyacaca ukuthi kunezinga elithile lamandla eRandi elamukelekile ukuze umnotho usebenzele bonke abantu. Okunye okusemqoka wukuthi intengo yeRandi ingashintshashintshi njalo kepha izinze kuleli zinga eliqinisekisa imisebenzi. Mhlawumbe-ke omunye umbuzo okufanele siwuphendule ukuthi ehliswa aphinde enyuswe yini amandla eRandi. Ziningi kakhulu izinto ezithinta amandla eRandi kodwa ingqikithi yakho konke yilokhu esake sakhuluma ngakho esikubiza nge-demand. Uma abamanye amazwe bethenga amaRandi ukuze bahwebe nathi, kusho ukunyuka kokufunwa kwalo okusimamisa iRandi. Okunye okunyusa futhi kwehlise ukufunwa kweRandi yilabo abahweba ngezimali zamazwe ngamazwe (forex trading). Labo babheka isimo sezepolitiki ezweni nasemhlabeni wonkana Sishayele ku 031Â 829 5820.  Sithinte kule email address mfundoa@gmail.com. Thumela uWhatsApp ku-083 354 8794 ujoyine UbuntuWealth group. Hheshe! 