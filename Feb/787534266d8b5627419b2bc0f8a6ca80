USEPHENDUKE undingasithebeni owesifazane wasehostela KwaMashu ohlaselwe omakhelwane bakhe, bacekela phansi nomuzi wakhe ngeledlule ngoba bemsola ngokuzenza umlungu. UNksz Ncane Khanyile (48) usola umona komakhelwane bakhe athi bamkhiphe ngo dli endlini athi wayinikezwa umasipala weTheku ngo-2010 ngoba enengane ephila nokukhubazeka. Uthe selokhu athola le ndlu ehlukile kunezabanye emaflethini ehostela, akakaze akuthole ukuphumula. “Besekungokwesithupha bengihlasela kodwa kulokhu bekwedlulele. Bafike endlini ngizihlalele namadodakazi ami amabili nabazukulu ababili. Baklabhe isicabha, baphahlaza wonke amawindi. Bazitapela empahleni yami. Omunye wangishaya ngensimbi esambazo esiphongweni. Indodakazi yami endala yaphuthuma yadonsa udadewabo nezingane, wabavalela kwelinye ikamelo,” kusho uNksz Khanyile. Uthe kwalamula ukufika ngokushesha kwamaphoyisa, besho ukumqeda bemfutha nangesisi esikhalisa unyembezi. “Le ndlu ngayinikezwa ikhansela eselaphuma, uGwala. Nginengane eneminyaka engu-17 ezalwe ikhubazekile, ifaka amanabukeni. Ibuye ihambe ngesihlalo esinamasondo ngenxa yokungakwazi ukuzihambela isikhathi eside. Bathi ngiphilisa okomlungu, akuqali ngami ukuba nengane ekhubazekile,” kusho uNksz Khanyile. Uqhube wathi bathe abafuni ukuphinde bababone ehostela, uhulumeni awubathathe ubabhekele kwenye indawo. Indodakazi yakhe, uZinhle Khanyile (17) uvele wakhihla isililo ngesikhathi ekhuluma ngalolu daba. “Ngike ngifikelwe nawumcabango wokuzibulala ngoba umama uhlushwa kangaka ngenxa yami. Ngicela uhulumeni asitholele enye indawo. Basihlukumezile laba bantu. Batshela izingane zabo ukuthi zingasondelani nami ngoba nginesifo sokuzikakela,” kusho uZinhle. Umholi weflethi abaxoshwe kulo ozidalule ngelikaMnuz Shandu, uthe kunzima ukungenelela kulolu daba ngoba lo mndeni ujikelwe wumphakathi. Okhulumela amaphoyisa KwaZulu-Natal, uLieutenant Colonel Thulani Zwane, uthe amaphoyisa aKwaMashu aphenya icala lokushaya ngenhloso yokulimaza nelokucekela phansi impahla ngemuva kokuthi owesifazane ehlaselwe ngabantu abaziyo. Okhulumela uMnyango wezokuHlaliswa kwaBantu KwaZulu-Natal, uMnuz Mbulelo Baloyi, uthe umasipala weTheku kuzomele uwuzamele indlu eyakhelwe abantu abaphila nokukhubazeka eCornubia  lo mndeni ngoba awuphephile.