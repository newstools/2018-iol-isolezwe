Okhulumela i-ANC, uMnuz Pule Mabe, ubethe phansi amaphaphu ngoba nguRamaphosa ozomemezela izinguquko kwiKhabhinethi nokuthi ngubani ozoba yiphini likamengameli wezwe. Abanye obekuvela amagama abo kwesephini nguNgqongqoshe wezeSayensi nobuChwepheshe, uNkk Naledi Pandor, elikaNgqongqoshe wezokuHlaliswa kwaBantu uNksz Lindiwe Sisulu nelikaDkt Nkosazana Dlamini Zuma ilungu lesigugu esiphezulu se-ANC. Izolo kube nomhlangano wobuholi obuphezulu be-ANC kodwa uMabe akazange afune ukwanda ngokuthi yini ebixoxwa kulo mhlangano. I-ANC ijube uDkt Dlamini Zuma ukuthi abe ngusihlalo wekomiti elibhekele imfundo, ezempilo, ezesayensi nobuchwepheshe. Lesi sikhundla besiphethwe nguNkk Pandor. UDkt Dlamini Zuma wayebanga esobumengameli noRamaphosa engqungqutheleni eyayiseNasrec eGoli ngoDisemba. Omunye wabantu abebesembangweni wokuhola inhlangano, uMnuz Jeff Radebe, uqhubekile nokuba ngusihlalo wokuqapha ukusebenza kwenqubo mgomo ye-ANC. USomlomo wePhalamende, uNksz Baleka Mbete, yena ungusihlalo wekomiti elibheka ipolitiki enhlanganweni kanti uDkt Zweli Mkhize yena ujutshelwe ezintweni ezithinta umthethosisekelo nezinto ezithinta umthetho. UNksz Sisulu yena ujutshelwe kwesokubheka inhlalo kwi-ANC kwathi obekhulumela i-ANC, uMnuz Zizi Kodwa, wajutshelwa ehhovisi likaRamaphosa eLuthuli House elibheka ukuhlela nokusebenza kwabanye. UMabe uthe amalungu ajutshelwa ezikhundleni ezehlukene ngemuva kwengqungquthela. Uthe banethemba lokuthi abajutshiwe bazosebenza ngokuzikhandla ukufeza iziphakamiso zengqungquthela yaseNasrec. 