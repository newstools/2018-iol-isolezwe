“Asithunyelwanga ukuyoxosha uZuma. Inhloso ukuthola izindlela zokuthi uma iPhalamende liphakamisa ukungabethembi ubuholi bakhe, kuzokwenzekani. Kuphinde kube umbuzo kuthi kuzokwenzekani uma iPhalamende livotela ukuthi esule esikhundleni? Okunye, kuzokwenzekani uma ecela ukuzisulela ngokuthula?” UMantashe uthe uzokhethiswa uZuma bese kudingidwa. UNobhala-Jikelele we-ANC uMnuz Ace Magashule nePhini lakhe uNksz Jessie Duarte bakubeke kwacaca ukuthi uZuma akayi ndawo, kufanele aqedele ihlandla lakhe ngo-2019. Ukuphawula kukaMantashe kuqinisekisa ukuthi kunabathize abebezokhombisa ukuthi abasabethembi ubuholi bukaZuma bese bemnxusa ukuba ehle esikhundleni.