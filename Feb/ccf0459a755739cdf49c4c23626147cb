KUGASELE izikhulu zoMnyango wezaseKhaya emahhovisi esiteshi seTV, i-ANN7 eseMidrand, eGauteng, esiphethwe wumndeni wakwaGupta ngoLwesine kuleli sonto. Ngokombiko otholakele, lezi zikhulu bezilandela umkhondo wabasebenzi abadabuka e-India okukholakala ukuthi bebesebenza kule ndawo ngezimvume eseziphelelwe yisikhathi. Kula mahhovisi kukhona nawephephandaba eliphethwe yilo mndeni. Lesi sehlakalo senzeke esikhathini esingengakanani emva kokuthi kuteleke abasebenzi abangu- 2 500 basemayini nayo ephethwe yilo mndeni, i-Optimum Coal Mine esesifundazweni iMpumalanga. Ngesikhathi sokuloba bekungakacaci ukuthi abasebenzi bazoyithola nini  imali yabo njengalokhu kuyisona sizathu esiholele ekutheni bateleke. Kuzokhumbuleka ukuthi umndeni wakwaGupta ngonyaka odlule uthathe isinyathelo sokuyidayisela uMnuz Mzwanele Manyi isiteshi sethelevishini. Abasebenzi okukhulunywe nabo kule ndawo abacele ukungadalulwa bathe bashaqekile bebona kutheleka izikhulu zoMnyango wezaseKhaya. Izikhulu zigcine sezivalelana e-boardroom nezimenenja zakwandabazabantu eziphethe emahhovisi. Kubikwa ukuthi emhlanganweni othathe isikhathi eside, izikhulu zoMnyango wezaseKhaya zikholwa wukuthi kunabasebenzi abangu-10 abadabuka e-India abasebenza njengezimenenja okusolakala ukuthi izimvume zabo seziphelelwe yisikhathi. “Besilokhu sibabona bengena bephuma beyothatha amaphepha abasebenzi abangochwepheshe emsebenzini wabo abadabuka e-India abaqashwa yilo mndeni,” kusho omunye wabasebenzi ocele ukungavezwa. Uthe bayazi ukuthi laba basebenzi abavela ngaphandle abazange bazivuselele izimvume zabo zokusebenza kuleli phezu kokuthi behola itshe lemali futhi bethola nezibonelelo ezinhle. Kuthiwa kuze kwashaya ihora lesikhombisa ebusuku izikhulu zoMnyango wezaseKhaya zisenza uphenyo lwazo. Ngokusho kukaMnuz Thabo Mokgola okhulumela umnyango, izikhulu ziye emahhovisi emva kokuncinzwa ngabathile ngabasebenzi abasebenza ngaphandle kwezimvume ezisemthethweni. “Kuyinto ejwayelekile ukuthi umnyango uphenye ngemibiko evelayo lokho okuholela ekutheni kube khona uphenyo,” kusho uMokgola. Uthe uma umnyango usuqedile ukwenza uphenyo uzokhipha umbiko ngokutholakele. Kuze kwashaya isikhathi sokushicilela umhleli we-ANN7, uMnuz Abhinav Sahay, nemenenja jikelele uMnuz Gary Naidoo, uManyi noMnuz Ricky Naidoo ongumhleli wephephandaba lakhona, bengaziphenduli izingcingo zabo ngenkathi bethintwa ukuba baphawule ngalolu daba. Kepha kuTwitter ngoLwesine uManyi uphawule wathi lokhu kuzodlula bazophinde bavuke futhi, ephendula umbiko wokuthi kugasele abezaseKhaya emahhovisi abo.