YAMUKELWE ngesasasa inkulumo ebibhekiswe esizweni nguMengameli Cyril Ramaphosa obekwe kulesi sikhundla emuva kokukhonjwa indlela kukaMnuz Jacob Zuma obesehlandleni lesibili. URamaphosa uthula le nkulumo ePhalamende eCape Town ngoLwesihlanu, ngaphandle kokuphazanyiswa. Amaqembu aphikisayo athakasele udaba lwenkohlakalo ekhungethe amabhizinisi angaphansi kukahulumeni. Umholi we-EFF uMnuz Julius Malema uncome isinqumo sikaRamaphosa sokunciphisa iminyango kahulumeni kuzwelonke nokubuyiswa komhlaba ngale  kwesinxephezelo. "Abantu ababhizi nenkohlakalo kufanele bakhishwe ngoba abakulungele ukungena ezikhundleni,’’ kusho uMalema. Umholi we-UDM uGeneral Bantu Holomisa uthe: “Kufanele zinconywe izinhlelo zikamengameli omusha, nakuba sike sazizwa lezi zethembiso phambilini kodwa siyethemba unalo iqhinga.’’ Umholi we-ACDP uMfu Kenneth Meshoe, uthe: "Ushaye khona impela uRamaphosa ngoba usinikile ithemba lokuthi izikhulu ezikhohlakele zizobanjwa zibhadle ejele. Silinde ukukubona lokho kwenzeka ngokukhulu ukushesha,’’ kusho uMeshoe. Umholi weDA uMnuz Mmusi Maimane ugxeka sakuncoma, wathi ulinde ukuthi kube nenkulumompikiswano ngenkulumo kaRamaphosa. "Le nkulumo ibizwakala iphinda izinto esijwayele ukuzizwa. Ikhuluma ngezingqungquthela eziningi. Izwe lethu lidinga ukuthi izinto zenzeke zibonwe ngamehlo, hhayi izethembiso ezingapheli. Sidinga ukulungisa udaba lwentela, ezokukhiqiza, kwakhiwe izikole, hhayi indaba yezinto ezifunwa yizinyunyana,’’ kusho uMaimane. IFreedom Front Plus ikhale ngodaba lokubuyiswa komhlaba ngale  kwesinxephezelo, uMnuz Pieter Groenewald oyiholayo uthe bazozama konke okusemandleni ukuvimba ukuhlwithwa komhlaba ngale ndlela. USihlalo we-ANC kuzwelonke uMnuz Gwede Mantshe uncomile, wathi akusekho ukujikela emuva kwendlu sekuyasetshenzwa. Uthe inkulumo kaRamaphosa ibe wumphumela wokubambisana.