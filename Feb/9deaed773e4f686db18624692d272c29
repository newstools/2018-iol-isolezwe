INkantolo yesiFunda KwaMaphumulo igwebe uPhendu Zondi (30) udilikajele ngecala lokudlwengula neminyaka emine ngecala lokuthumba. UZondi ulahlwe ngaleli cala elenzeka ngoMeyi 17, 2016 ebusuku. Kuthiwa wahlangana nomgilwa oneminyaka 
engu-22 ngesikhathi esendleleni eya ekhaya (umgilwa) eDalibho, wamhlasela ngesikhathi ezama ukubaleka. Kuthiwa wamgwaza ngento ecijile. UZondi kuthiwa wathatha umgilwa wahamba naye waya kubo lapho afike amdlwengula khona ubusuku bonke. Lo wesifazane kuthiwa wakwazi ukubaleka ngakusasa ekuseni, wacela usizo wayiswa esibhedlela lapho kwabikwa khona ngesehlo. Kwavulwa icala lokudlwengula nelokuthumba esiteshini samaphoyisa eNsuze, icala ladluliselwa ophikweni oluphenya ngamacala athinta udlame lomndeni, ukuvikelwa kwezingane namacala ocansi KwaDukuza. Kwenziwa uphenyo kwagcina kuboshwe uZondi ngemuva kwamasonto amabili kwenzeke isigameko. Wanqatshelwa ibheyili wahlala ezitokisini kwaze kwaba ulahlwa yicala. UKhomishana wamaPhoyisa osabambile KwaZulu-Natal, uMajor General Bheki Langa, uncome amaphoyisa abephenya ngalesi sigameko ngokuthi enze uphenyo olugcine lumlahle ngecala. “Ummangalelwa uthole isigwebo esifanele ngezenzo zakhe ezimbi kanti sizoqhubeka nokulwa nokuhlukunyezwa kwabesifazane nezingane kulesi sifundazwe,” kusho uLanga.