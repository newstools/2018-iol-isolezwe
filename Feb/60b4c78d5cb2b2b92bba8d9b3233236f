UMnuz Thabani Khumalo uthe izinguko zihlanganisa bonke abantu ngoba kukhona abanye abebengameseki njengoba bekuyiwa engqungqutheleni ye-ANC eNasrec, eGoli. Uthe ukwazile ukubhalansisa ngoba ubagcinile abanye ongqongqoshe waxosha abanye nobekuvele kulindelekile ngoba bebethinteka ezintweni ezimayelana nomndeni wakwaGupta. “Ukwazile ukuhlanganisa kahle iKhabhinethi ngokulanda abantu abafana noDkt Zweli Mkhize ngoba ungumuntu onesithunzi ngoba isimo bese sisibi kakhulu. Ukubuyisa umuntu ofana noMnuz Nhlanhla Nene kube yinto enhle ngoba ngesikhathi exoshwa kwehla iRandi, ” kusho uKhumalo. USolwazi Susan Booysen ekhuluma noSABC izolo ebusuku uthe ezinye zezinguquko besezivele sezaziwa emphakathini njengoba abantu abafana noMnuz Julius Malema, ongumengameli we-EFF, ebesekhulumile ngazo. “Bakhona vele obekulindelekile ukuthi bakhonjwe  indlela. Abanye bekuvele kulindelekile ukuthi uzobafaka kwiKhabhinethi,” kusho uSolwazi Booysen. Okhulumela i-ANC, uMnuz Pule Mabe, uzamukele izinguquko kwiKhabhinethi. “Uxoxe nazo zonke izinhlaka uRamaphosa ngaphambi kokwenza izinguquko. Ngesikhathi ezethula emphakathini ubephelezelwa wuNobhala-Jikelele we-ANC uMnuz Ace Magashule,” kusho uMabe. UMfundisi Kenneth Meshoe, ongumengameli we-ACDP, ukwamukele ukuqokwa kukaMnuz Nhlanhla Nene kwezezimali ngoba waxoshwa ngoba echitha uhlelo lwenuzi. Uthe ukubuyiswa kwakhe kuzoletha ithemba nokuyisinqumo esihle esenziwe nguRamaphosa. “IRandi lizodlondlobala ngoba uNene wayehlonishwa kakhulu yizimakethe. Yisinqumo esihle lesi.” UMnuz Narend Singh, we-IFP, uthe kuyacaca ukuthi kubekwe phambili i-ANC kunabantu. Umengameli we-UDM, uMnuz Bantu Holomisa, ukhale kakhulu ngokubuyiswa kongqongqoshe abathinteka endabeni yokulawulwa kombuso yidlanzana. Okhulumela i-EFF, uDkt Mbuyiseni Ndlozi, uthe uRamaphosa ukucacisile ukuthi ungumengameli obuthaka ngoba uvumele ukuthi ingcindezi yokuhlukana kwe-ANC imphoqe ukuthi aqoke le Khabhinethi. Uthe kunongqongqoshe obekungamele babuyiswe njengoMnuz Malusi Gigaba, Nkk Nomvula Mokonyane, Nkk Bathabile Dlamini nabanye.  