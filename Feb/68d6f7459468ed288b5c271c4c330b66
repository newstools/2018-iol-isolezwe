UMHOLI we-EFF uMnuz Julius Malema usechithe inkulumo kamengameli Jacob Zuma yokuthi wayengahambisani nesinqumo se-ANC sokuhoxiswa kwalowo owayengumengameli wakuleli uMnuz Thabo Mbeki. UMalema uthe uZuma ukhuluma amanga uma ethi wayengahambisani nesinqumo se-ANC sokuhoxisa uMbeki esikhundleni sokuba ngumengameli wezwe ngo-2008. "Ukhuluma udoti, uCR (Cyril Ramaphosa) uyena owayengahambisani nalesi sinqumo. UZuma wangitshela ukuthi kumele sisuse uMbeki ngoba akakwazi ukusebenza naye," kusho uMalema ekhasini lakhe kutwitter ngoLwesithathu ngesikhathi uZuma ekhuluma neSABC odabeni lokuyalelwa yi-ANC ukuthi esule esikhundleni.    