ISILO samabandla uGoodwill Zwelithini sesinxuse ukuthi wonke umuntu onguZulu anikele ngoR5 ukuze kufakwe enkantolo uhulumeni ngodaba lokusiphuca umhlaba waso. Sikhuluma emcimbini wokuvulwa ngokusemthethweni kwesiShayamthetho saKwaZulu-Natal enkundleni yezemidlalo eRoyal Show Grounds eMgungundlovu izolo, iSilo siveze nokuthi le mali ezofakwa kuma-akhawunti asebhange izolekelela futhi uma kuzoba nemikhosi yesizwe. Sithe ongaba namandla anganikela ngaphezulu kukaR5. “Ngikwenza lokhu ngoba ngifuna silekelele uhulumeni uma kuzoba nemikhosi yesizwe ngoba naye ngeke akwazi ukwenza kahle izinto eyedwa,” kusho imbube. Sithe le mali izosiza njengoba silungiselela ukufaka enkantolo uhulumeni ngokusephuca umhlaba waso. ISilo sithe umkhumbi wempi kaZulu uvivile ukuthi uvikele umhlaba njengoba wenza ezimpini eziningi okubalwa neyaseSandlwana. Imbube ibe nalesi siphakamiso kulandela iKhomishini eyayiholwa ilowo owake waba nguMengameli, uMnuz Kgalema Motlanthe, eyenza izincomo zokuthi Ingonyama Trust kumele iqedwe. IKhomishini kaMotlanthe ithe Ingonyama Trust ayikho emthethweni. Ingonyama Trust inomhlaba ongaphezu kuka 2 million hectares. Yaphasiswa ngaphambi kokhetho lokuqala lwentando yabantu ngo-1994. NgokweKhomishini kaMotlanthe, Ingonyama Trust yaphasiswa ngokuyimfihlo. ISilo sithe sisazobiza imbizo ezobhunga ngalolu daba osekuphawule kulo nabasemahostela. Khonamanjalo Isilo siqhube satuse obengumengameli kuleli uMnuz Jacob Zuma ngokwesula esikhundleni ukugwema ukuthi kuchitheke igazi. “Emazweni amaningi siye sibone omengameli benqaba ukwehla ezikhundleni uma becelwa kuze kugcine sekuchitheke igazi kungenasidingo,” kusho iSilo. UZuma wesula esikhundleni sakhe njengoba ibinkulu ingcindezi iqhamuka nxazonke kuthiwa akashenxe. Yize egcine eshenxile kodwa kube wumzukuzuku kuxoxwa naye ekhala ngokuthi kumele anikwe isikhathi esanele kungcono okungenani ashiye ngemuva kwengqungquthela yeBrics ezoba maphakathi nonyaka. ISilo siphinde satusa umbutho wezokuVikela namaphoyisa ngokungazifaki ezindabeni zombusazwe. “Kwamanye amazwe uthola amasosha esengongqoshishilizi sekuba yiwo abeka omengameli kokunye umkhuzi wawo azibeke yena njengomengameli, kumele sibonge ukuthi lapha eNingizimu Afrika asikho kuleso sigaba,” kusho iSilo. Imbube ithe uMengameli omusha, uMnuz Cyril Ramaphosa, kumele anikwe ithuba abuse ngokukhululeka. ISilo siphinde sanxusa ukuthi ahlonishwe esaphila uMntwana waKwaPhindangene inkosi uMangosuthu Buthelezi ongumholi we-IFP. Imbube ithe uShenge uwumbele okuphuza kuwo wonke umuntu. “Siyanxusa ukuthi uNkulunkulu amsibekele uMntwana waKwaPhindangene ngokumandisela izinsuku zakhe zokuphila ngoba sisamdinga siyisizwe,” kusho imbube.