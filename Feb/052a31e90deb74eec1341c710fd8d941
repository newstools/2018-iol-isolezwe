KUSHONE elangoLwesihlanu kunemibiko ethi uMengameli we-ANC, uMnuz Cyril Ramaphosa uhlela ukuba nezingxoxo zokugcina noMengameli Jacob Zuma zokuthi ashiye isikhundla ekuqaleni noma ekupheleni kwesonto elizayo. NgoLwesine kubukeka sengathi konke kuyahleleka emuva kokuthi uRamaphosa etshele amalungu ePhalamende aleli qembu ukuthi uZuma usevumile ukushiya esikhundleni. Kubikwa ukuthi osekusele nje kuphela, “ukucacisa okuthile” ngaphambi kokuthi ashiye. Ukuthi uZuma usevumile ukushiya esikhundleni, kuqiniswe okwenzeke izolo lapho amalungu esigungu sale nhlangano aziwa ngeTop Six ehoxise uhambo   olwaziwa ngokuthi yiNelson Mandela Centenary eWestern Cape. Ukuhoxa kuthiwa yingoba kunomhlangano ophuthumayo okumele abe kuwo ngodaba lukaZuma. Okunye okuqinisa lezi zinsolo, wukuthi noZuma akazange esakwazi ukuyoba yisikhulumi esiqavile emcimbini Ubuntu Awards, obekumele ube namhlanje. Lo mcimbi nawo ugcine ngokuthi uhoxiswe. Imibiko ithi uRamaphosa uhlehlise zonke izinto obekumele azenze kule mpelasonto ngoba efuna kudingidwe ukushiya kukaZuma. Ngakolunye uhlangothi amaqembu aphikisayo ezepolitiki asephakamise ukuthi kuvotelwe ukungabethembi ubuholi bukaZuma, kwenziwe ePhalamende ngoLwesibili, ngenhloso yokuthi ashiye esikhundleni uZuma. Phakathi kwamalungu ePhalamende akhulume ne-Independent Media, ayisikhombisa abeyingxenye yomhlangano wekhokhasi ye-ANC eKapa abebhunga eyekusasa likaZuma, athe akusekude ukuthi uZuma ahambe useyazilungiselela. “URamaphosa uthe uZuma uyafisa ukushiya. Kuphela nje ufuna kube khona izinto ezilungiswayo ngaphambi kokuthi ashiye,” kusho ilungu lePhalamende elicele ukungadalulwa. Lithe uRamaphosa uqinisekise lokho okushiwo uMgcinimafa wale nhlangano, uMnuz Paul Mashatile, otshele izithunywa ebezihambele iMining Indaba ngoLwesithathu eKapa, ukuthi le nhlangano imfuna ehambile uZuma. Uthe bebefuna ahambe njengoba kugcine kuhlehle nokwethulwa kwenkulumo kamengameli ebhekiswe esizweni ngoLwesine. Kanjalo nomhlangano obekumele ube ngowesigungu esikhulu sale nhlangano ngoLwesithathu, inhloso yawo bekuwukutshela uZuma ukuthi ashiye. UMashatile uthe njalo uma bekhuluma noZuma ngokushiya kwakhe, ubabuza ukuthi baqonde ukuthini “ngoguquko”. “UCyril (Ramaphosa) usitshele ukuthi akanawo amandla okuthi angenza ukuba uZuma angabhekani namacala akhe ngoba umthetho okumele ubhekane nalokho,” kusho ilungu lePhalamende elicele ukungadalulwa. Ngokwemibiko, uZuma ufuna ukuthi udaba lokuhamba kwakhe lusingathwe kahle ngokuthi angehliswa isithunzi.