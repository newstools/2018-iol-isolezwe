Abantu bakithi bahamba emhlabeni beqale bakhale ngovalo olushaya kugubhuzele isifuba, kuphele amandla, iphika nokucinana kuthi ngilapha. Umuntu ahefuzele aze ashone. Lolu valo kwabaningi lusuke lukade lwaqala ukuhlupha kwesinye isikhathi kuze kuphele amandla. Impendulo abantu abayithandayo eyokuthi baye baphuza amanzi bese bethi kuye kwehla kwathi ‘gidi’ emuva kwalokhu. Namhlanje ngicela sikhulume ngalolu valo olungaqala kancane kancane okanye luqale lukusheshise luze lukugojele. Uvalo wumuzwa wokuzizwa ingathi inhliziyo ishaya ngokushesha nangamandla ngokungejwayelekile.  Kwesinye isikhathi kuze kube ngathi isifuba lesi siyanyakaza ngenxa yesigqi esizwakala kusona. Lo muzwa wokushesha namandla enhliziyo kuhambisana nesiyezi, umzimba uphelelwe ngamandla, iphika, ukujuluka, umzimba oqhaqhazelayo, ukuqumbelana, ukungakwazi ukulala nekhanda elibuhlungu. Lezi zimpawu akuphoqelekile ukuthi zibe khona zonke ngesikhathi isisodwa. Isikhathi esiningi abantu abafika benalolu valo basitshela ukuthi kade babelubika emitholampilo, ezibhedlela nakodokotela babo kodwa benganakwa ngaphandle ngokutshelwa ukuthi banengcindezi emqondweni. Ziningi izinto ezingabangela umuzwa wovalo; okubalulekile ukwenza umehluko phakathi kovalo oluphelayo noyaziyo imbangela yalo nalolu valo olungafuni ukuphela nembangela ingalandeleki. Kulezi  zinsuku zimbili izimbangela engizibonayo zovalo oluyingozi futhi okugcina kuhambe imiphefumulo yabaningi. Okokuqala wuvalo lapho kukhona ukucinana kubenzima ukuphefumula, kuphele amandla. Lapha siyaye sithole ukuthi inhliziyo ishaya kakhulu ngokwedlulele. Inhliziyo eshaya igcina ingakwazi ukukhipha igazi elanele elidingwa wumzimba. Lokhu kuholela ekutheni amandla aphele emzimbeni kube nzima ukuphefumula. Uma umuntu onjengalona umfaka kumshini wenhliziyo okuthiwa yi-ECG uyaye uthole ukuthi inhliziyo isishaya ngokungalawuleki futhi isiphumile esipolweni okumele ihambe kuso. Ezinye zezimbangela lapha kuba yi-Atrial fibrillation ne-Atrial flutter. Lezi yizimo lapho inhliziyo isiphunduleke kakhulu kule ndawo okumele iqale kuyo ukushaya. Ivele ijikeleze kuhle kwesikhwishikazane, ishaye uzungezane ogcina uletha uvalo namandla aphele emzimbeni. Akugcini lapho, abanye bavele baquleke, bacinane kakhulu. Uma usizo olufanele lungaveli, umuntu wakithi lowo uyasishiya emhlabeni. Lezi zifo esiqeda kuzibala ziba yizimo eziphuthuma kakhulu ukuthi zelashwe. Bakhona abantu abaphila behamba nazo kodwa isimo sabo sihlala sibucayi kakhulu. Ukuzelapha kudinga amaphilisi, imijovo nemishini ethile eyisipesheli ekwazi ukuguqula inhliziyo ebisinhlanhlatha ibuyele kundalashe ishaye ngendlela. Enye imbangela enkulu yovalo olungapheli kuba yindlala ehlala lapha emphinjeni eduze kwegilo okuthiwa yiThyroid. Le ndlala iyakwazi ukukhukhumala ibe nomkhuhlane wayo oyisipesheli okanye ivele igcwale izishizi shizi ezigcina zidale ukukhiqiza okukhulu kwamakhemikhali agcina ebange ukugula noma abe ngumdlavuza. Kulezi zinsuku ngibona abaningi abesifazane abanalesi sifo, bafika bekhala kakhulu ngokuncipha emzimbeni, inhliziyo ishaya kakhulu, beshaywa yuvalo, bevevezela, bengakuthandi ukudla. Kokunye umfutho wenhliziyo uba phezulu, ikhanda libe buhlungu baze baphelelwe ngamandla. Kwabanye kuba nokugcwalelana lapha emqaleni, kungagwinyeki kahle. Kuba sengathi kukhona okuthi ngqi lapha emphinjeni kwabanye kuze kuvuvukale nobuso. Abanalesi sifo uyaye uthole nokuthi abayi kahle esikhathini njengokwejwayelekile. Imbangela yaso enkulu kuba ngumzimba ovele ukhiqize amakhemikhali alwa nale ndlala kuwo umzimba. Kwesinye isikhathi igcina ivuvukele indlala ibe yisigaxa lapha entanyeni namehlo kube sengathi ayavuvukala aphumele ngaphandle. Lesi sifo sihlupha ngokudlulele uma vele lowo ogulayo enanesifo senhliziyo. Okubalulekile ukusibamba bese uselapha ngendlela eqondene naso. Kusukumele ukuba novalo olungapheli nolungalandaleki imvelaphi yalo. Udokotela wakho uyokwazi ukukuhlaziyela imbangela yalo ukuze welapheke ngendlela eshaya emhloleni neqondile. Mpilonhle mpilonde!