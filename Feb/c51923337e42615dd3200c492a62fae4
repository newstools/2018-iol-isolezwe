UYAVEVA uyise wentombi okutheleke isoka  lihlome liyizingovolo, maqede lathatha ngodli izinkomo elalizohlawula ngazo ukukhulelisa kulo muzi, enye kwakungeyokuqala ukulobola. UMnuz Khumbulani Mahlaba (54) waseDakeni, eMakhabeleni, eKranskop, uvulele icala isoka lendodakazi yakhe uMnuz Bonga Zungu icala lokuntshontsha izinkomo zakhe. “Lo mfana wafike wakhulelisa indodakazi yami isafunda uGrade 12 eKranskop High ngo-2015, wabe esehlawula ngezinkomo ezintathu futhi wakhipha nezimbuzi ezimbili zokugeza umuzi. Ngixakekile uma esebuya ezohlasela layikhaya, ehambisana nomkhongi nabanye abantu kanye nephoyisa lendawo behlome ngezibhamu. Bafika ngoLwesine lwangoJanuwari 10 bathatha izinkomo ezintathu neyakwamakhelwane, okungeyesine. Baphinde babuya nangoLwesine olulandelayo bafike bathatha enye inkomo,” kuchaza uMahlaba. Uthe wababuza ngenkomo yesithathu ukuthi eyani ngoba zimbili ezokuhlawula “kodwa wathi yena useqhubeka namalobolo. Ungimangazile esefika esethi bahlukene nendodakazi yami, ngakho usefuna izinkomo zakhe.” Echaza uMahlaba uthe uZungu wazivumela yena ukuthi nguye owayekhulelise indodakazi yakhe kodwa ingane yabo yadlula emhlabeni. “Nguye owakhokhela izindleko zomngcwabo esibhedlela iNtunjambili njengoba esethi le ngane kwakungesiyo eyakhe kodwa indodakazi yami yayikhuleliswe ngomunye udokotela." Ebuzwa uZungu ngalolu daba uvele wanqaba ukuphawula. “Noma ngabe yini ayishoyo ngami, ningakubhala njengoba esho ngendlela yenu kodwa akukho okuzophawulwa yimi,” kuphawula uZungu. Kuhluleke ngisho iphephandaba limncenga kodwa wala waphetha. Ngesikhathi ekhuluma, bekuzwakala umsindo wenkomo ebikhala. Okhulumela amaphoyisa aKwaZulu-Natal uLieutenant Colonel Thulani Zwane, uthe likhona icala elivuliwe lokwebiwa kwemfuyo esiteshini samaphoyisa saseKranskop ngemuva kokuthathwa kwezinkomo ngoJanuwari. “Lezo zinkomo bekungezamalobolo ezazikhokhwe ngumkhwenyana. Akukaboshwa muntu futhi lolu daba lusaphenywa,” kuphetha uZwane.