LUTHATHE elinye igxathu udaba lwekusasa leNhloko yezokuShushisa kuleli u-Advocate Shaun Abrahams njengoba uMengameli Cyril Ramaphosa, enqume ukuhoxisa isicelo sokwedluliswa kwesinqumo senkantolo. NgoLwesihlanu abammeli behhovisi likamengameli, ngomyalelo kaRamaphosa bahoxise lesi sicelo sokwedluliswa kodaba olwalufakwe  uMnuz Jacob Zuma obengumengameli wezwe. UZuma wadlulisa isinqumo seNkantolo eNkulu iNorth Gauteng eyayithe ukuqokwa kuka-Abrahams kwakungekho emthethweni, yancoma ukuthi axoshwe. UZuma obehambisana no-Abrahams abakuzwanga kahle lokho, bathi udaba aluyobuyekezwa yiNkantolo yoMthethosisekelo. Lolu daba kulindeleke ukuthi lulalelwe kuleli sonto elizoqala kodwa ihhovisi likamengameli lizobe lingasayingeni leyo. U-Abrahams usanda kuqinisekisa ngoLwesibili ukuthi uzitholile izincomo ezivela kubashushisi ezihlahla indlela eya phambili mayelana nokuthi uZuma kufanele yini ashushiswe ngamacala enkohlakalo, asukela esivumelwaneni sokuthengwa kwezikhali. La macala ayehoxiswe owayephethe uphiko lwezokushushiswa u-Advocate Mokotedi Mpshe ekhala ngokuthi kwakunetulo elihambisana nezepolitiki. Inkantolo yabe isinquma ukuthi isinqumo sikaMpshe sasingaphusile, okwaholela ekutheni udaba lokushushiswa kukaZuma lubukwe kabusha. Amaqembu aphikisayo asincomile isinqumo sikaRamaphosa sokuhoxisa ukwedluliswa kodaba. UMnuz James Selfe weDA uthe sekusele ukuthi uRamaphosa aqoke omunye umuntu othembekile esikhundleni sika-Abrahams.