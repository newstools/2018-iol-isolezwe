Isidumbu sikaNksz Londiwe Zikalala (20) sitholwe ngoLwesihlanu olwedlule ngemuva kokuthi aduka emasontweni amabili edlule ehambe ekhaya eya kofuna umsebenzi edolobheni eNquthu. Kusolwa ukuthi isidumbu sakhe saqale sabhunyelwa ngophethroli ngaphambi kokuthi sishiswe. Uninalume kamufi, uMnuz Dumisani Sibisi,  uthe okubadida kakhulu ngokubulawa kwakhe ukuthi ubengenazo izitha futhi akekho obachazelayo ukuthi kwenzekani njengoba sebemthola ebulewe. “Umshana wahamba ngoFebhuwari 8 ekhaya, eSunrise eya edolobheni eNquthu eyofuna umsebenzi, akabange esabuya. Size sathola ngoLwesihlanu ukuthi usemakhazeni kahulumeni aseDundee. Sifike sabona ukuthi nguyena yize simfice eshisiwe. Esifuna ukukwazi njengomndeni ukuthi kwenzekani, ubulawe kanjani futhi bekwenzenjani. Ukuthola iqiniso kuzosilapha emphefumulweni,” kusho uSibisi othe umufi ushiye ingane esiqala ukuhamba, uyise wengane kuthiwa naye ubebasiza ngokufuna umufi  njengoba naye ubethi akamazi. “Okusixakayo ukuthi ubenganaso isitha futhi akuveli ukuthi ufike kanjani kule ndawo okuthiwa amaphoyisa amthole kuyona,” kusho uSibisi. Kunezinsolo ukuthi wacela U-lift ngesikhathi eyofuna umsebezi kodwa uninalume uthe ezokuthutha zikhona kule ndawo nokwenza angacabangi ukuthi wayecele u-lift umshana wakhe. Okhulumela amaphoyisa KwaZulu-Natal, uColonel Thembeka Mbele uthe bavule icala lokubulala. “Isidumbu sowesifazane sitholwe ngasemfuleni eNquthu. Uphenyo olusenziwe lukhombisa ukuthi lo wesifazane uthelwe ngophethroli  washiswa. Imbangela yokubulawa kwakhe ayaziwa. Amaphoyisa aseNquthu ayaphenya,” kusho Colonel Mbele. Amaphoyisa athe asalinde imiphumelo yolibofuzo ezoqinisekisa ukuthi lo wesifazane ungubani njengoba etholwe eshile.