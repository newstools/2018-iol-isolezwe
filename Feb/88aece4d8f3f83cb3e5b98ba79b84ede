KUVUKE umunyu kwabebethamele inkonzo yomngcwabo yobengumlingisi weScandal! uSandy Mokwena, eGrace Bible Church, eGoli, ngesikhathi izingane zakhe zikhuluma ngosizi lokugula kwakhe ngezinsuku zokugcina. UCarol, obebonakala ukuthi uyaziqinisa, uthe bathwale kanzima beyizingane zikaSandy ngesikhathi exinwe wukugula. “Ubaba ubesezinhlungwini ezinzima. Ubengasakwazi ukwenza lutho. Ubuhlungu abekubo, bekunzima ngempela.” Kwehle mi izinyembezi kwezinye izithameli ngesikhathi kufundwa incwadi ebhalwe ngumkaMokwena, uNkk Grace Mokwena, evalelisa kumyeni wakhe kodwa ufundelwe yona ngenxa yokuthi ubesakhungethwe wumunyu. Kule ncwadi uNkk Mokwena ukhumbuze umufi ngosuku lokuqala ababonana ngalo bekulayini esitolo sasesikoleni abebefunda kuso. Uchaze umyeni wakhe njengenkosi yakhe futhi wambonga ngokumvumela ukuba abe yilokho abe yikho. “Ungixolele ngokungabi ngumlandeli wakho. Kimina ubungumyeni nobaba,” kuchaza uNkk Mokwena encwadini. “Ngiyabonga ngalezi zingane eziyisimangaliso onginikeze zona. Bezinamaphutha azo kodwa wubani ongenawo? Ngeke ngithi hamba kahle sithandwa sami, uphumule ngoxolo sithandwa sami,” kuphetha uNkk Mokwena. Kubalingisi ebebezimazise le nkonzo yomngcwabo kubalwa uSello Maake KaNcube nabanye abalingisi beScandal!. USandy ushone esesibhedlela ngoLwesithathu olwedlule ngemuva kokugula. Umufi ufihlwe emathuneni aseHeroes Acre, eWest Park Cemetery. * Khona manjalo, indima yezikaqedisizungu iphinde yagqemeka ingozi engeqiwa ntwala ngokushona kwenkakha yomlingisi uDavid Phetoe (85) esibhedlela saseGoli ngoLwesine. UDavid, wazakhela udumo ngokudlala indawo kaPaul Moroka, uyise kaKarabo (okuyindawo eyayilingiswa nguConnie Ferguson) no-Archie (Sello) kwiGenerations eminyakeni eyedlule. Wabuye walingisa kwiMaster of Dragonard Hill, Cry, the Beloved Country neDragonard. Uphuthunyiswe esibhedlela ngoLwesithathu exinwe ukugula. * Umculi kamaskandi uKiss Mantombazane uzofihlwa esigodini saKwaMakhanya, eFolweni, kusasa ngemuva kwenkonzo ezokuba sekhaya ngo-10 ekuseni kanti uDanisile ‘5 Roses’ Dlamini uzongcwatshwa eMzombene eMzimkhulu namhlanje ngemuva kwenkonzo ezokuba sekhaya ngo-9 ekuseni.