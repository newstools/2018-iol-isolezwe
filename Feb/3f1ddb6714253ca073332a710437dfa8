U-TBO Touch ufuna ukuthatha isikhala sesiteshi sezindaba esizovuleka ngokuvuselelwa kwentontileka ye-ANN7 ephethwe abakwaGupta yiMultichoice ngo-Agasti. UTouch owaduma ngokuba ngumsakazi kwiMetro FM nongumsunguli weTouch HD udalule lezi zindaba ezinkundleni zokuxhumana. Ubhale kuTwitter ukuthi: “Sishintsha ukwenza manje. Sengithumele isicelo nemizamo yokuthola igunya lokusakaza izindaba nsukuzonke kwaDStv, Multichoice. Lesi siteshi sezindaba sizokhiqizwa yiMillenial Black Perspective. Asizibuki izindaba ngoba azisifundisi kodwa ziyasilulaza. Ngilinde isikhulu esiphezulu singifonele sinazo zombili izinamba zami.” Yize ebhale kanje uTouch kodwa imithombo yeSolezwe ngeSonto iveze ukuthi ayikho le nto ayishoyo. “UTouch udlala ngabantu ngale nkulumo yakhe ngoba kwaMultichoice abakamemezeli emphakathini ngabakufunayo kumuntu omnyama ozongena kulesi sikhathi,” kusho umthombo. IGeneral Manager for Corporate Affairs kwaMultichoice uMnuz Jackie Rakitla, ithe okwamanje abakasikhiphi isimemezelo sokulethwa kwezicelo. Ethintwa uTbo Touch uthe uzimisele ukujika ukwenza kwezezindaba uma enikwa ithuba. “Ngizimisele ukwenza okuningi okuhle nokungajika indlela abantu ababuka ngayo izindaba, uma nginganikwa ithuba. Okwamanje ngisalindile ukuzwa ukuthi bathini ngesicelo sami,” kusho uTouch. UTouch uqhube wathi ulinde impendulo kwiziphathimandla zakhona kwiDStv ephethwe yiMultichoice njengoba ziveze ukuthi zidinga isiteshi esengamelwe ngumuntu omnyama. Lezi zindaba zidale inhlokomo kubantu abaningi bebodwa abebemjabulela behalalisa kodwa abanye bengakholwa bethi ufuna ukubukwa. Isikhala esifiswa nguTbo Touch sivuleke ngenxa yokugqabuka yokumekezela kwabakwaMultichoice ukuthi ngeke basivuselele isivumelwano sokuqhubeka nokusakaza i-ANN7 kuDStv kusukela ngo-Agasti. I-ANN7 isiphethwe nguMzwanele Manyi emuva kokudayiswa umndeni wakwaGupta. UTbo Touch useke wasebenzela umskazo ohamba phambili eNew York iHot 97. Ngaphandle kokugxila kwezomsakazo unebhizinisi eligxile emawayinini. Nyakenye uke waphusha umkhankaso omhlulile wokwehlisa idata, nokuyinto anenkolelo yokuthi ingandisa isibalo sabalaleli bemisakazo etholakala online.