Kolunye uhlangothi i-EFF ifuna uMengameli akhishwe ngevoti lokungabethembi ubuholi bakhe, ngosuku okufanele athule ngalo inkulumo esizweni. I-UDM icele ukuthi kube nomhlangano wamaqembu aphikisayo ngoLwesihlanu ukuze kubhungwe ngesiphakamiso se-EFF. Kuthiwa namalungu eNational Working Committee (NWC) ye-ANC afuna uMengameli ehle esikhundleni ngaphambi kokuthula inkulumo esizweni. USihlalo we-ANC kuzwelonke uMnuz Gwede Mantshe ngoLwesibili uthe bazohlangana noZuma bewubuholi obuphezulu ukudingida izinhlelo zokusebenza kwakhe. “Kunezingxoxo eziqhubekayo phakathi kobuholi obuphezulu nomengameli wezwe. UMengameli we-ANC (uMnuz) Cyril Ramaphosa uthe akufanele ahlanjalazwe umengameli wezwe,” kusho uMantashe. Umholi weDA uMnuz Mmusi Maimane uthe uZuma kufanele aphume esikhundleni angaze amoshe isikhathi sabantu bakuleli ngoba akucaci ukuthi uzobe esengumengameli uma sekufika izinsuku zokwethulwa kwenkulumo esizweni. I-EFF ibhalele uSomlomo wePhalamende uNksz Baleka Mbete ukuthi ayivumele iphakamise ivoti lokungabethembi ubuholi bukaZuma. “Ngeke ibe khona inkulumo ebhekiswe esizweni uma yethulwa nguZuma ngoba akamele abantu bakuleli. Ubheke isisu sakhe,” kusho uMnuz Julius Malema we-EFF. Uthe uZuma akakufanele ukuphatha izwe ngoba usazophenywa futhi usazobhekana namacala njengoba ehlale ehlulwa njalo uma eyophikisa amacala athile ezinkantolo.