Inkampani yezitimela iPassenger Rail Agency of South Africa (Prasa) , ithe kucekelwa phansi amakhoshi angu-800  njalo ngonyaka osekuholele ekutheni yehluleke ukukhokhela umshwalense olungisa izitimela izizumbulu zemali. UMnuz Cromet Molepo oyisikhulu esiphezulu ekhuluma esithangamini sabezindaba eThekwini izolo, uthe njengamanje abanawo umshwalense basazama ukuxoxa nezinkampani ukuze zibehlisele imali abayikhokhayo. Lesi sithangami sibizwe ngemuva kokushiswa kwezitimela ezimbili eThekwini, ngoLwesithathu ebusuku. Kusolwa ukuthi zishiswe ngabagibeli abebedinwe ukuthi bezihamba ngemuva kwesikhathi. Lezi zitimela zishiswe ngezikhathi ezingefani ebusuku esiteshini eBerea naseDurban Station. UMolepo uthe ngonyaka wezimali * -2016 2017 bafake izicelo zokulungiselwa amakhoshi  acekelwe phansi angabiza uR292 million, emshwalensini okhave lezi zitimela. Lokhu uthe kuholele ekutheni imali abayikhokhela umshwalensi obunguR48 million ngonyaka yenyuke ibe nguR78 million. “Njengamanje asinawo umshwalense ngoba sekubiza kakhulu ukuwukhokhela. Sisaxoxa nezinkampani ezithile ngoba siyehluleka ukukhokha le mali. Uma sigcina sehlulekile kusho ukuthi uma kushe ikhoshi ngeke isabuyiselwa ngoba awukho umshwalense,” kusho uMolepo. UMnuz Dumi Dube oyiRegional Manager yolayini bezitimela KwaZulu-Natal, uthe ngoLwesithathu bekunenkinga kagesi eholele ekutheni izitimela zihambe ngemuva kwesikhathi esifanele. “Sisola ukuthi abagibeli badinwe yilokhu kuhamba ngemuva kwesikhathi kwezitimela baxabana nabashayeli. Ngemuva kwalokho sezwa sekuthiwa isitimela siyasha eBerea. Ngemuva kwemizuzu engu-25  sishile, sathola omunye umbiko wokuthi kusha esinye eDurban Station. Abashayeli bethu nabo bathole ukuhlukunyezwa ngalesi sikhathi,” kusho uDube. Uthe ukuhamba kukagesi akulawulwa  yibona futhi ngalesi sikhathi izitimela bezihamba kodwa zihamba kancane kunokujwayelekile. Bangu-475 000 abantu abahamba ngesitimela ngosuku KwaZulu-Natal, eGauteng bangu-1.6 million. UNkk Zanele Sabela wenyunyana yabesebenzi iSatawu uthe lezi zindaba ezisabisayo kumele uzitshele abagibeli ukuze bazi ukuthi kuyingozi kangakanani ukucekela phansi izitimela. “Nyakenye uPrasa uke wasibiza wasitshela ngezinkinga zokucekelwa phansi kwazo izitimela, kwavela ukuthi uhlelo lwawo lokuxhumana nabagibeli alukho. Njengamanje sekuyisikhathi sokuthi kube nohlelo oluqondile lokufundisa abagibeli ngemiphumela yokuthi uma bedinwe ukuthi isitimela sihamba emuva kwesikhathi, bese besishisa. U-Prasa unomsebenzi wokuthi uthuthe abantu abantulayo bakuleli. U-R78 million okhokhela umshwalense ungasiza ukulungisa ingqalasizinda endala,” uNkk Sabela.  UDube uthe ingqalasizinda yezitimela ineminyaka engu-60 kudingeka imali eningi ukuze ilungiswe. “Kwenzeka lokhu nje sisalungisa ojantshi nolayini besitimela abagugulwe yizikhukhula ngo-Okthoba. Sisezinhlelweni zokuhlukanisa umzila waKwaMashu nowaseMlazi ohambisanayo, senzela ukuthi abagibeli bangabambezeleki,”  kusho yena. UMolepo uthe isitimela sisinye sinamakhoshi angu-12 kodwa ngenxa yokucekelwa phansi kwezitimela eziningi sezinamakhoshi eyisithupha. “Lokhu sikwenzela ukuthi izitimela ziqhubeke zibe khona ngezikhathi ezijwayelekile kodwa  lokhu kudala inkinga yokuthi zigcwale ngokweqile. Ezinye izinkinga ezidala ukuthi izitimela zihambe ngemuva kwesikhathi ukuntshontshwa kwamakhebula kagesi, ukulahlwa kukadoti kojantshi njengoba kunemindeni ehlala kubo ojantshi,” kusho yena. Uthe uma ugesi ungekho isitimela sidluliswa ngasinye kudingeka ukuthi umshayeli ahlale ocingweni imizuzu engu-15 okudla imali enkulu. UMnuz Zwabesho  Shange usihlalo wohlaka olumele abagibela izitimela,  i-United Commuters Voice uthe bayaziqhelelanisa nokushishwa kwezitimela. “Umthetho awuthathe indawo yawo, abenza lokhu baboshwe,” kusho yena.