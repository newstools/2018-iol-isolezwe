SISHUBILE isimo emndenini okugasele kuwo amaphoyisa nabezenhlalakahle kusolwa abazali ngokwenqabela izingane ukuya esikoleni ngenxa yenkolo yamaJuda. Zintathu izingane zakwaSokhulu okuthiwa ziyekiswe isikole ngoba umndeni sewuthole ukuthi ungamaJuda. Ngokusho kukaNkk Nokuthula Sokhulu ongunina walezi zingane, abezenhlalakahle namaphoyisa bagasele kwakhe emuva kokuncinzwa wumphakathi obasola ngokuncisha izingane ilungelo lokufunda. Izolo bekulindeleke ukuthi kuphume isinqumo ngokubonisana kwalo mndeni nabezenhlalakahle ngekusasa lezingane. NgokukaNkk Sokhulu, akukho okungalungile abakwenzile bengabazali. Uthi benze ucwaningo olukhomba ukuthi bangamaJuda ngakho-ke kuzomele izingane zabo bazifundisele bona ngoba izikole ezikhona kuleli zamaJuda zibiza imali enkulu. “Ngenze ucwaningo olunzulu ngokufunda izincwadi zomlando nezenkolo, ngathola ukuthi thina asibona abantu abamnyama njengoba kushiwo kodwa singamaJuda,” kusho uNkk Sokhulu. Uthe ucwaningo lwakhe luveze nokuthi izingane zakhe kumele zifunde ezikoleni iTorah, umthetho wabenkolo yamaJuda. Ucwaningo lwakhe lugcine lumxhumanisa nomfundisi wamaJuda ezinkundleni zokuxhumana, uRabbie Ydin, waseHighlands North, eGoli, wameluleka ngokuningi ngenkolo yamaJuda. Ukuxhumana kwabo kugcine sekwenza uYdin atheleke emzini wabo KwaMashu, ezofaka ivangeli lamaJuda emndenini. Njengoba izingane zabo zingasayi nje esikoleni, zifundiswa isiHebheru nsuku zonke ekhaya nguYdin. Leli phephandaba lifike kulo muzi uYdin ematasa ethandaza ngolimi olungazwakali nalo mndeni. UNkk Sokhulu uthe abazimisele ngokuyeka ukuthola “iqiniso” ngenkolo nangokuba amaJuda ngoba iBhayibheli lahlanekezelwa. UMnuz Sandile Sokhulu uyise wezingane, uthe phezu kokuthi kade bekholwa enkolweni yamaKrestu, bazoqhubeka nokufuna "iqiniso" lenkolo yamaJuda ekhuluma ngabo ngqo bengabantu abamnyama. UYdin uthe ubizwe yilo mndeni ngenhloso yokuthi azowucacisela kabanzi ngenkolo yamaJuda. Uthe akuwona kuphela umndeni wakwaSokhulu aseke wawuhambela ezofundisa iTorah. “Sengike ngaya eRichards Bay, Cape Town, Swaziland, Zimbabwe ngiyofundisa iTorah," kusho uYdin. Usebuya nakwa-Israel esizindeni samaJuda ngenhloso yokucobelela ulwazi ngale nkolo. Mayelana nokuthi kuzokwenzekani ngezingane aseqale ukuzifundisa iTorah, uthe konke sekukubazali bazo. Okhulumela uMnyango wezokuThuthukisa koMphakathi esifundazwe uNkk Ncumisa Ndelu, uthe lolu daba lusesezandleni zemantshi ezokhipha isinqumo.