Umsolwa, okusolwa ukuthi uneminyaka edlwengula indodakazi yakhe, uboshwe ehleli kwakhe ngoLwesibili. Okhulumela amaphoyisa KwaZulu-Natal uColonel Thembeka Mbele ukuqinisekisile ukuboshwa kwalo wesilisa, wathi uzobhekana necala lokudlwengula. “Kunezinsolo zokuthi umsolwa wadlwengula indodakazi yakhe ngoJanuwari 24 nonyaka ngabo-10 ekuseni. Ngokophenyo olusenziwe sekuneminyaka eminingi edlwengula indodakazi yakhe besekhaya labo eLindelani. Umsolwa uboshwe ngoLwesibili. Udaba belubikwe eNtuzuma kodwa icala ladluliselwa ophikweni oluphenya amacala ocansi eNanda. Uzovela enkantolo maduzane umsolwa,” kusho uCol Mbele. Umthombo osondelene nalolu daba ongathandanga ukudalulwa uveze ukuthi le ndodakazi yaqala ngokuduka ekhaya emuva kokuba eyidlwengulwe ngoJanuwari 24 nonyaka. Kuthiwa izihlobo ziyibhekile, yatholwa isibhace kwesinye isihlobo lapho iveze ukuthi ibisikhathele ukudlwengulwa uyise kusukela isencane. Umphakathi waseLindelani kuthiwa uke wazama ukulimaza umuzi kamsolwa ngenxa yalesi sigameko. Kodwa lokho akuzange kuqinisekiswe ngamaphoyisa izolo.