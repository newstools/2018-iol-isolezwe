 BAPHUTHUNYISWE esibhedlela, iSt Mary's, eMariannhill, entshonalanga yeTheku kukubi odado abahlanu baseWushwini, ngaseMolweni abagandaywe yitekisi ngesikhathi bebuka Uzalo ngoLwesihlanu ebusuku. Lezi zingane okunguThembela (5), Simiso (7), Zothule Mthembu (6), Snethemba Gumede (9) noNoluthando Mfeka (12) kuthiwa zehlelwe yile nkinga unina engekho eseGreytown lapho bekuzoba nomngcwabo kanina omzalayo, uninakhulu walezi zingane. UMnuz Alfred Mthembu ongumkhulu walezi zingane uthe uzwe ngomsindo omkhulu kuhayizwa, wazitshela ukuthi Uzalo njengoba bekunomngcwabo kulesi siqephu abebesibuka. Emuva kwalokho kube sekuqhuma kakhulu kanti sekubhodloka udonga lwamboza izingane. UMthembu uthe uthuke kwaphela nasozwaneni ebona abazukulu bembozwe wudonga. “Bebe buka laba bantu baKwaMashu kwithelevishini behleli bodwa ekamelweni labo, kanti kuzokwenzeka leli bhadi. “Umshayeli uthi ubevika inkomo kanti imoto izophaphalaza ingene la ekhaya, yaqondana kabi nekamelo lezingane. “Umgwaqo wakule ndawo nawo unomthelela ngoba mubi kakhulu abashayeli bahamba kabi. Zilimale kakhulu izingane. Igazi beliphuma ngezindlebe, omunye ucindezelwe wudonga ngesikhathi kungena itekisi. Umnikazi wemoto ufikile ezobheka umonakalo, wathembisa nokuthi uzobuya,” kusho uMthembu. Ephetha uthe ukhathazekile ngesimo sezingane ngoba zilimele futhi nezimpahla zesikole zigqitshwe yizindonga ezidilike kubhodloka indlu. Imibhede yokulala yezingane nayo kuthiwa ifahlake yaphela kulesi sigameko.