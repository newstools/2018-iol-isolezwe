UKHALA ngokushaya ngonyawo lonwabu kwamaphoyisa umculi owayekhona ngobusuku okwabulawa ngalo unozinti weBafana uSenzo Meyiwa. UZandie Khumalo ungudadewabo kaKelly Khumalo ongunina wendodakazi kaMeyiwa, wayekhona kubo eVosloorus eGauteng noKelly, unina uNtombi, uLongwe, abangani bakaMeyiwa ababili uMthokozisi Twala noTumelo Madlala nezingane ezimbili endlini ngosuku lwesehlakalo. Uthe ibaphatha kabi eyokungasheshi kophenyo lwamaphoyisa odabeni lokushona kukaSenzo. “Silimele ngaphakathi. Okwenzeka ngalobuya busuku kwaguqula impilo yethu kabuhlungu. Siyafisa uphenyo lusheshe, ukuze kuvele ubumsulwa bethu nokuthi ngobani laba ababulala ubaba kaThingo. Amaphoyisa awasebenzi ngokushesha,” kusho uZandie. Uwasole nangokuthi ngesikhathi efika kubo awazange azihluphe ngokuthatha amanyathelo eminwe esicabheni esadudulwa ngababulali baSenzo abheke nokunye okwakungasiza ophenyweni. “Uma sidingwa siyaya emaphoyiseni. NgoMgqibelo odlule ngangiyile. Ngisho amaHawks ake asithatha kwathiwa asikhombise ukuthi sasihleli kanjani ngalobuya busuku,” usho kanje. Uthe indlu yakubo eVosloorus, okwenzeka kuyona isigameko, sebayidayisa ngenxa yokuthi ibibakhumbuza lesi sigameko. Selokhu kwenzeka lesi sehlakalo, uthe abakaze bahlangane nalaba abanye ababesendlini ngo-Okthoba 2014. Ngaphandle kwamaphoyisa uthe okunye okubasabisayo wuvalo lokwesaba izigebengu ezabulala uMeyiwa ukuthi zingabenzakalisa ngoba ngabantu abangakabanjwa namanje. Mayelana nokuthukwa ngabantu nsuku zonke uthe akasenandaba. “Abantu banelungelo lokusho abakuthandayo basehlulele ngoba bethi asikhulumi iqiniso. Okubuhlungu ngelinye ilanga liyovela iqiniso. Ngifisa ukwazi ukuthi bayobuyela yini kithina bazoxolisa ngokusibiza ngababulali.”