Lokhu kushiwo wubuholi bamaphoyisa KwaZulu-Natal izolo obebufakaza kwikhomishini ephenya ngokubulawa kosopolitiki iMoerane, eThekwini. UMajor General Dumezweni Chiliza wamaphoyisa, ukhale ngokuthi kuleli hostela ngisho kusemini kabha kodwa ngaphakathi kusuke kumnyama yikho abantu becuthelwa, bagwazwe. Uthe ukwakhiwa kwalo kwenza kube nzima ukusebenza kwamaphoyisa. “Ikhona imizamo eyenziwe ukunqanda isimo kuleli hostela. Akubiywe, kufane nezinye izakhiwo ezihlala imindeni ukuze kungangeni noma wubani noma yikanjani. Uthi uhamba ngaphakathi uthole kumnyama emini kabha okwenza kube yinkinga,”  kusho uChiliza. UChiliza nobuholi besifundazwe obekukhona kubo nokhomishana obambile wesifundazwe uGeneral Bheki Langa, bebechitha izitatimende ezenziwa yisishoshovu samalungelo abantu, uNksz Vanessa Burger owageqa amagula ekhuluma ngokuhluleka kwamaphoyisa ukuxazulula izinkinga kuleli hostela njengoba kuthiwa bangaphezulu kuka-100 abantu asebeshonile kuleli hostela. UChiliza ukuchithile ukuthi ukubulawa kwabantu kuleli hostela kuhlobene nezepolitiki. Uthe kumele umasipala ube nemigomo ukuze baziwe abantu abahlala ngokusemthethweni kuleli hostela. “Kunzima ukuphenya ngoba noma kuthiwa umuntu akanayo imvume yokuhlala awukwazi ukumkhipha ngaphandle kwencwadi yenkantolo.” Amaphoyisa ahluleke ancama ukuphendula umbuzo wokuthi kungani uMnuz Sipho Ndovela, owabulawelwa enkantolo yaseMlaza washiywa amaphoyisa athi azobuye amlande. UChiliza uthe amaphoyisa ayemhambisile aphenywa, aveza ukuthi afike amshiya, athi awashayele ucingo uma sekuphele icala ukuze azomlanda. “Wawashayela, ngemuva kokuthethwa kwecala waphumela ngaphandle, wathi esengaphandle bamdubula. Afika amaphoyisa esedutshuliwe.” UChiliza uthe njengoba kunezinsolo zokuthi kunabakhokhiswa imali kuleli hostela kodwa akekho noyedwa oseke waphumela obala wakusho lokhu. “Akukho futhi esikwaziyo ngokuthi leli hostela ligcwele izinkabi, ilapho zilandwa khona.” Uthe kunamaphoyisa aseMlaza asethola izinsongo ngoba ephenya amacala athinta leli hostela. Uqhube wathi abanye abantu kuleli hostela babulawela izinto ezincane. “Omunye wafuna ukukhanyisa ugesi omunye efuna ukuwucisha. Omunye kwabangwa utshwala, abanye babanga ukuthi omunye wayefuna imali enkulu sebeqede ukubamba inkunzi. Ziningi izinto eziwubugebengu eziqhubekayo kuleli hostela.” Namhlanje kuyaqhubeka ukuphonswa ngemibuzo kwamaphoyisa njengoba usuku lonke lwayizolo bekukhulunywa ngendaba yaseGlebe.