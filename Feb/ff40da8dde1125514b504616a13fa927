Lawa ngamazwi kanina wowesifazane, isidumbu sakhe esimbiwe izolo ethuneni elingashoni emqashweni wesoka lakhe eMpola, eMariannhill, ngaphandle kwaseThekwini. Unina kaNksz Xolisile Chonco (30), uNkk Thandi Madlala, uhlulekile wukuzibamba ebona isidumbu sendodakazi yakhe eyaduka ngosuku lwayo lokuzalwa ngoFebhuwari 1 nonyala sisongwe ngocwazi olumhlophe. Uvele wazijikijela phansi eduze kwesidumbu ebese sinephunga elimbi, wakhalisa okwengane. Isidumbu sikhonjwe owesilisa (36) wakhona eMpola, obeyisoka likamufi. Kusolwa ukuthi wamklinya kubangwa imali. Ngokuthola kweSolezwe, umsolwa ubesebenza esitolo esidayisa ukudla esisePinetown naye umufi. Laba bebethandana yize umsolwa enengoduso ahlala nayo emqashweni nengane enezinyanga ezingu-10. Umufi ubehlala yedwa emqashweni wakhe. Umsolwa kuthiwa ubejwayele ukuthatha ifoni kamufi azithumelele imali. Kuthiwa ubesekweleta umufi uR22 000. Kusolwa ukuthi imali iyona esuse umsindo ngoba umufi ebengasafuni ukulinika enye isoka. UNkk Madlala uthe uzwa ubuhlungu ngoba umsolwa uqale ngokuzenza umuntu ongamazi umufi ukuthi ushonephi, ephansiphezulu nabo bemfuna. “Ngizwa ubuhlungu ngokuthola isidumbu sengane yami sesonakele ngale ndlela. Lo mfana ubelokhu efona ebuza ukuthi yikuphi lapho sesimbheke khona ukuze ezongisiza aye kwezinye izindawo. Sonke lesi sikhathi ubazi ukuthi ingane yami uyibulele wayigqiba ngoba efuna imali yayo,”  kusho uNkk Madlala. Uthe selokhu alahleka umufi ubegqigqa ezibhedlela nasemakhazeni efuna indodakazi yakhe. Unina kamufi ukhale nangokudembesela kwamaphoyisa yize bebewacela ukuba kuphenywe isoka ngoba lasho ukuthi bagcinana ngelanga alahleka ngalo nomufi. Isolezwe ngesikhathi lifika endaweni yesigameko, umphakathi ubugcwele ngalapho kutholwe khona isidumbu. Amaphoyisa abesemthathile umsolwa ngoba umphakathi ubufuna ukumudla luhlaza. Omunye umakhelwane ongathandanga ukudalulwa uthe bese beqala ukuzwa iphunga kodwa benganakile ngoba umsolwa “ubeyinkosi yomuntu”. “Namanje ngisamangele ukuthi lo mfana angenza into enjena ngoba akakhulumi, uyazithulela nje. Uzilungele,” kusho umakhelwane. Isolezwe lithole ukuthi unina wengane nomufi bebenalo ulwazi lokuthi umsolwa ubabhangqile. Umufi ushiye izingane ezimbili eneminyaka emihlanu nenye ena-11. Kuthiwa ubenesikhathi esingaphezu konyaka bethandana nomsolwa. Okhulumela amaphoyisa KwaZulu-Natal, uColonel Thembeka Mbele, uthe umsolwa uzovela enkantolo yasePinetown maduze. Uzobhekana necala lokubulala. Ingoduso yomsolwa kayiboshiwe ngalesi sigameko kodwa uphenyo luyaqhubeka.