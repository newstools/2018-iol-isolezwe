I-Independent Media ithole umbiko wezinhloli oveza ukuthi amanye amaphoyisa aseNgcobo abezobulawelwa emizini yawo. Uhlelo lwezigebengu luphazamiseke ngoLwesihlanu ebusuku ngesikhathi ithimba lamaphoyisa elihlanganiswe wuKhomishana wamaphoyisa kuzwelonke, uGeneral Khehla Sitole, libulala izigebengu eziyisikhombisa kweziwu-20 okuthiwa zibulale amaphoyisa amahlanu nesosha eselathatha umhlalaphansi ngoLwesithathu. Kuthiwa izigebengu yizona ezidubule kuqala amaphoyisa ase eziphindiselela ngesikhathi eseMancoba Seven Angels Ministries Church, eNyanga, okuyisonto eliseduze kwesiteshi samaphoyisa eNgcobo. Amaphoyisa aseNgcobo kuthiwa abesebalekile emizini yawo ngoba esaba ukuthi azodutshulwa. Omunye umastende waseNgcobo utshele i-Independent Media ukuthi isiqashi sakhe esingumseshi esiteshini saseNgcobo sibalekile emqashweni. “Ungitshele ukuthi uthole imininingwane yokuthi amaphoyisa asazohlaselwa yizigebengu. Uthe uyasaba ukuthi uzolalelwa unyendle,” kusho umastende. UCaptain Khaya Tonjeni, okhulumela amaphoyisa, uthe amaphoyisa azolulekwa ngokwengqondo, anikwe usizo olutholwa ngabadlule esimeni esinzima. Umphathi wesonto iMancoba Seven Angels Ministries Church, uMnuz Banele Mancoba, uthe umfowabo uThandazile uyathinteka ekudutshulweni kwamaphoyisa aseNgcobo. UThandazile ubalwa nezinye izigebengu ezidutshulwe esontweni.  Ezinye izigebengu zisagcwele iziganga. Izigebengu ezibulewe ngoMhlazane Mfazwe, Siyasanga Mfazwe, Xolisa Mancoba, Michael Mancoba, Thandazile Mancoba, Loyiso Dlambulo noLuzuko esingatholakalanga isibongo sakhe. UNgqongqoshe wezokuPhepha nokuXhumana koMphakathi e-Eastern Cape, uNkk Weziwe Tikana, uthe amaphoyisa asebenza ebusuku eNgcobo, azonyuswa asuke ku-10 abe ngu-15. USitole uthe isiteshi sizothuthukiswa emuva kokuthola ukuthi kulahleke ukhiye wendawo egcina impahla ebalulekile njengama-CCTV cameras. Imininingwane yomngcwabo wamaphoyisa abulewe izokhishwa enkonzweni yawo yesikhumbuzo ezoba sesontweni laseWeseli eliseNgcobo ngoLwesithathu.