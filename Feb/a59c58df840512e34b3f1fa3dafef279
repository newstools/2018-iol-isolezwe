NgeSonto abahlali basemahostela eGoli bafunge bagomela ukuthi bazolwa nehlelo lukahulumeni we-ANC lokuzama ukuphuca Isilo umhlaba waso. Ikhomishini ebiholwa yilowo owake waba ngumengameli, uMnuz Kgalema Motlanthe, iphakamise ukuthi iqedwe Ingonyama Trust. Ingonyama Trust ebhekelele umhlaba weSilo yaphasiswa ngaphambi kokhetho lokuqala lwentando yabantu ngo-1994 ngesikhathi uhulumeni waKwaZulu usungena ngaphansi kukahulumeni kazwelonke. Ikhomishini kaMotlanthe yenza isiphakamiso sokuthi wonke umhlaba okwiNgonyama Trust uthathwe ufakwe ngaphansi kukahulumeni. Lesi siphakamiso sithukuthelise umholi we-IFP Inkosi Mangosuthu Buthelezi nomholi weDA uMnuz Mmusi Maimane. Kumanje udaba selusePhalamende. Abahlali basemahostela eGoli nabo sebengenelele odabeni lomhlaba weSilo njengoba ngeSonto bebambe umhlangano ehostela eMai Mai lapho befunge bagomela ukuthi bazoyilwa le ndaba. Usihlalo wezinduna eGoli, uMnuz Simphiwe Mhlongo, uthe isibalo sezinduna namabutho abehambele lo mhlangano besenele ukuthi izwi labo lizwakale kuhulumeni. “Esikhundleni sokuthi kuthathwe umhlaba weMbube, uhulumeni kumele ngabe uthatha umhlaba osezandleni zabalimi abamhlophe awubuyisele kubanikazi bawo,” kusho uMhlongo. UMhlongo ovela KwaMaphumulo uthe bazimisele ngokuthi bawufele umhlaba weSilo kulabo abazama ukuwuthatha. “Njengomuntu ophuma endaweni esemakhaya KwaZulu-Natal ngiyaqonda ukuthi ngaphansi kweNgonyama, akumele uze ukhokhe ukuze wakhe umuzi, okuyinto engenzeki edolobheni. “Abantu akumele bakhokhe ukuze bahlale emhlabeni wenkosi,” kusho uMhlongo. Uthe izinduna azihleli ukuthi kube nodlame kodwa zifuna ukuthi kube nombhikisho onokuthula ngokuthi bangahloniphi umthetho ozongena esikhaleni weNgonyama Act. “Sifuna ukuthula hhayi udlame. Sizolwa ngokuthi sinqabe ukukhokha imali yokuthi sihlale emhlabeni wenkosi yethu. Abalimi abamhlophe bahleli emhlabeni owathathwa kithi, manje abantu abakuhulumeni ababecindezelwe nathi bafuna ukuthatha umhlaba wethu omncane osusele,” kusho uMhlongo. Emhlanganweni wezinduna waseKZN obusehostela eDalton ekuqaleni kwesonto eledlule kwavunyelwana ngokuthi izinduna zizowuvikela umhlaba weMbube. “Izikhulu zikahulumeni zihlale zivakashela iMbube ezigodlweni zayo kungathi zifuna ukuqinisa ubudlelwano nayo kanti zibheka ubuthaka bayo njengoba sezizama ukuyithathela umhlaba wayo,” kusho enye yezinduna zaseKZN uMnuz Phumazidle Majola. UMajola uthe ngaphambi kokuthi iphele le nyanga bazohlangana neSilo beyocela imvume yokuthi bahlangane nezinduna zaseGoli. Usihlalo wekomiti lasePhalamende iLand Reform and Rural Development, uNkk Phumzile Ngwenya-Mabila, uthe ikomiti labo nomnyango lizoxhumana nazo zonke izinhlaka ezithintekayo kulolu daba. “Sisatsheliwe ngalo mbiko, uma umbiko sewethuliwe ePhalamende lokho kuzosho ukuthi izincomo seziphenduka izinqumo ezisazobhekwa yikomiti,” kusho uNkk Ngwenya-Mabila. Uthe iPhalanende lizolandela yonke imigudu uma lisebenza lolu daba. “Okwamanje besingakazicubunguli lezi zincomo zekhomishini kodwa siyazi ngazo,” kusho uNkk Ngwenya-Mabila.