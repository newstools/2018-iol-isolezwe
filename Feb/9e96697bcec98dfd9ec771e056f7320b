UPeter Ndoro, osemnkantshubomvu emkhakheni wezokwethula izindaba, wenza iphutha ebika ngokushona kukaMnuz Morgan Tsvangirai obengumholi weMDC, wambiza ngoMnuz Cyril Ramaphosa onguMengameli wakuleli. NgoLwesihlanu uNdoro ubhale ekhasini lakhe kuFacebook ebonga abamesekile ebhekene nale nkinga, wafaka nezithombe zakhe azishaye noRamaphosa. “Ngibonga kubo bonke abangithumele imiyalezo yokungiqinisa nokungeseka, ngizizwa nginokuzehlisa. Ngiyabonga nakuRamaphosa ngokwamukela isixoliso sami nokuqonda ukuthi kwaba yiphutha elimsulwa elenzeka.  Sengikubheke ngabomvu ukubuyela emsebenzini nethimba lezindaba kwaSABC ngoMsombuluko,” kusho 
uNdoro. UNdoro ubesephenduke ihlaya kwabanye ezinkundleni zokuxhumana, behlekisa ngokudideka kwakhe. Kuke kwanamahlebezi okuthi usexoshiwe emsebenzini, okuyimibiko ebuye yachithwa wokhulumela iSABC, uMnuz Kaizer Kganyago. UKganyago esitatimendeni uthe abakukhuthazi okwenziwe wuNdoro yize kube yiphutha elimsulwa. Izolo uKganyago ukuqinisekisile ukuthi 
uNdoro uyabuyela 
emsebenzini. “Asikaze sisho ukuthi akahlabe ikhefu kodwa nguyena owazicelela. Namanje uyena othe usephumule ngokwanele ukuthi angabuyela emsebenzini futhi sakwamukela akushoyo.’’ Bese kuyiphutha lesibili elenziwe uNdoro emoyeni njengoba nangoJanuwari embikweni wokushona kukaMnuz Lucas Mangope wafaka igama loMntwana uMangosuthu Buthelezi.