Lokhu kuvele embikweni wuphiko lwangaphakathi oluphenya izenzo zenkohlakalo iCity Integrity and Investigation Unit(CCIU). Lo mbiko leli phephandaba eliwubonile udalula ukuthi umasipala wakhokha imali enguR36 126 257.24, ezinkampanini ezine, phezu  kokuba zangakawuqali  wokwakha izindlu zangasese ezikoleni nasemakhaya. Umbiko uveza ukuthi inkampani iTemblos SA Pty (Ltd) uR28. 363884.22 okuyiyona eyagoduka nemibengo enonile,  ezinye ezintathu okuyiSoundrite Construction and Plant Hire (PTY) Ltd, iMagubane Plant and Constructors CC ne-Uhlanga Trading Enterprise CC zathola imibengo ka-R2.587458.00 Ngesikhathi becelwa ukuthi baphawule ngokwehlukana, banqume ukuhlangana bese beza emahhovisi eSolezwe ukuze baziphawulele. Bathe baqala nokuyizwa indaba yokuthi bathinteka ezinsolweni zenkohlakalo. "Siyawuzwa umbiko okukhulunywa ngawo kodwa besingazi ngawo. “Zonke lezi zinsolo zingamampunge, kumanje umsebenzi uyaqhubeka simema noma ngubani ofisa ukufika lapho sisebenza khona, azozibonela. Thina saqokwa ngendlela esemthethweni ukuthi senze umsebenzi, asikaze senze mkhonyovu,’’ kusho omunye wabo. Ngokombiko kuvela ukuthi kwakufanele kwakhiwe izindlu 
zangasese ezingu-2,200, kuvela nokuthi kwaba nokukhuphula amanani njengoba umasipala wagcina ukhokha uR18 300 ngendlu yangasese eyodwa esikhundleni sikaR9 300. Abasebenzi bamakamasipala abathintekayo kulokhu ngoMnuz Sibusiso Vilane oyiPhini lenhloko emnyangweni wezamanzi nokuthuthwa kwendle noMnuz Vusimuzi Mkhwanazi oyimenenja ephezulu ezinhlelweni eziyipesheli emnyangweni kwezamanzi nokuthuthwa kwendle. Kuvela ukuthi lo mbiko uthunyelelwe uMnuz Sipho Nzuza oyiMenenja yoMkhandlu, uMnuz Ednick Mswele oyinhloko yomnyango wezamanzi, uMnuz Sandile Mnguni oyinhloko yokusetshenziswa kwezimali, ikhansela uMnuz Thabani Luthuli ongusihlalo wekomiti elibhekele izimali zomphakathi, uNksz Londiwe Mthembu owusihlalo wekomiti lezokucutshungulwa kwamabhuku noNksz Kim Makhathini okwandabazabantu. Umbiko weluleka umasipala ukuthi umise emsebenzini ngokushesha izikhulu ezithintekayo kulo mkhonyovu,ubike nodaba emaphoyiseni ukuze kuphenywe ukukhwabaniswa kwemali. Lo mbiko uphinde uphakamise ukuthi lezi zinkampani ezithintekayo zifakwe ohlwini lwezinkampani ezidingisiwe ekusebenzeni nohulumeni ngenxa yomsanka wenkohlakalo. Umthombo othembekile uthe iMenenja kaMasipala uMnuz Sipho Nzuza 
yabizela emhlanganweni izikhulu zikamasipala ezithintekayo ngenhloso yokuzazisa ngohlelo lokuzimisa  emsebenzini kodwa kwafika isigijimi esivela komunye 
wabaholi bezepolitiki, evimba ukuthi kumiswe laba abasolwayo. Kuthiwa lezi zikhulu ziyaqhubeka nomsebenzi wazo sengathi akwenzeke lutho njengoba zigcine zingamiswanga. Okhulumela umasipala uNksz Tozi Mthethwa uthe imenenja kamasipala uNzuza isawucubungula umbiko uzothatha izinyathelo, eziphakanyiswe abaphenyi embikweni.