UTembe uthe bafuna kushushiswe nezigebengu eziqeda imfuyo yabantu baseManguzi, KwaNgwanase nezinye izindawo ezingaphansi kwesizwe sakhe. “Siyathemba ukuthi njengoba izigebengu ezeba ama-4X4 zizolandwa eMozambique ukuze zizobhekana namacala kuleli, lo mkhuba omubi uzophela. Sifuna amaphoyisa ajezise nabeba imfuyo ngoba nayo iyaphela njengoba amasela esengenele yona,” kusho uTembe. Uthe ukwebiwa kwama-4X4 bese kuhlalise kabi isizwe sakhe iminyaka. Lokhu kuze kwadala udlame emasontweni ambalwa edlule. Ugqugquzele uhulumeni, umphakathi nazo zonke izinhlaka zezokuphepha ukuthi zisebenzisane ukuze kuqedwe ubugebengu kule ndawo egabe ngezemvelo. “Ezemvelo yinto isizwe saKwaTembe esidla ngayo ngakho kubalulekile ukuthi abantu bazi ukuthi izimoto zabo ziphephile uma belapha. Siyabagqugquzela abantu ukuthi babike uma kunobugebengu ngoba abaholi basukumela phezulu,” kusho uTembe. NgoLwesihlanu, uMbalula uthe batshale amaphoyisa amasha eManguzi, baphinde babopha amaphoyisa angu-14 athinteka ekwebiweni kwama-4X4. Uveze ukuthi balungise isiteshi samaphoyisa ukuze sibe sezingeni lesimanje, kanjalo sibe nobuchwepheshe obuzosiza amaphoyisa ukwenza umsebenzi wabo kangcono. Uthe bazokwakha unqenqema oluqinile oluzodla 
uR50 million olungeke lusikeke njengocingo olukhona njengamanje emngceleni ohlukanisa iManguzi neMozambique.