UTHEMBISE ukuqeda ngenkohlakalo ezikhungweni ezilawulwa wuhulumeni uMengameli omusha wezwe, uMnuz Cyril Ramaphosa. Umemezele u-2018 njengonyaka wokuqeda ngenkohlakalo kuleli. Uthe kuwona lo nyaka, uhulumeni uzoqeda nya ngokuthi izikhungo ezilawulwa wuhulumeni zaziwe ngenkohlakalo. “Sizoqala ngokuthi siqinisekise ukuthi amalungu amabhodi awabi yingxenye ekukhishweni kwemisebenzi kahulumeni. Kucacile ukuthi bahamba baze bangene nasezigabeni zokusebenza okungamele bangene kuzona,” kusho uRamaphosa oshayelwe ihlombe ngalokhu. NgokukaRamaphosa, lokhu kulwa nenkohlakalo kuzoqala ezimbonini ezingaphansi kukahulumeni kuze kuyofika ophikweni oluqoqela uhulumeni intela, iSouth African Revenue Service (Sars). Uthe yilokho asekubonile ukuthi ukusondela kwamalungu ebhodi yikona okuqhubezela phambili inkohlakalo. “Sizosebenzisana nomcwaningi-mabhuku ukwenza isiqiniseko sokuthi siqinisa umnotho wezwe lethu,” kugcizelela uRamaphosa. Uthe kuzoqiniswa nezinhlaka zomthetho ngenhloso yokulwa nobugebengu ezweni. “Uphenyo oluholwa nguJaji Ray Zondo mayelana nokuhlalwa kombuso ngobhongwane luyaqhubeka,” kuchaza yena. Uthe ukwenziwa kwalolu phenyo kuzobuyisa ithemba kubantu bakuleli. “Lolu phenyo luzoveza obala labo abathinteka kwinkohlakalo. Sizokulwa nenkohlakalo ngendlela efanayo eyenziwa osomabhizinisi abazimele njengoba silwa nayo kuhulumeni,” usho njalo. Uthe njengoba kukhona abantu abamukela imali yokugwazelwa, kukhona okuyibona abasuke bebagwazela, wathi bonke ngokuhlanganyela abenza lokhu, bazokulwa nabo ngokusebenzisa umthetho. Uthe okumele kwenzeke ukuqinisa uhlaka lwezokuShushiswa koMphakathi ukuze lukwazi ukulwa nalabo abathinteka enkohlakalweni. NgokukaRamaphosa, bazolandela nabathinteka ophikweni lokuqoqa imali kuhulumeni, ukuze imali kulolu phiko isebenze ngendlela okuyiyo. “Kumele iSars ibe sesimeni sokuthi imali eyitholayo ikwazi ukuqhuba izinhlelo nomsebenzi wayo,” egcizelela. Ngokwenze  njalo, uthe kuyobe kulandelwa uhlelo luka hulumeni lokubeka abantu phambili, iBatho Pele.