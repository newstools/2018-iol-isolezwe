UMfiliseni "Mqabulasheshe" Magubane usezakhele igama ngokucula ezithinta uthando futhi useke wabonakala elingisa nakuthelevishini. UTHOKOZANI MBUNDA  uke waxoxa nale nkakha ngenkolo yayo.  THOKOZANI MBUNDA (TM): Abaculi balo mculo wakho bathathwa njengabantu abangakholwa ngenxa yokuthi ngezikhathi zenkonzo basuke behlaba ingoma emicimbini, ngabe uma ungachazela abantu ngenkolo yakho ungathi injani? MFILISENI  MAGUBANE (MMM): Eyami inkolo ikholwa yikho konke futhi ithanda konke okwadalwa wuMdali.  TM: Likhona ibandla ozibophezele kulo ngokwenqubo yalo? MMM: Alikho ibandla engingalihambi kodwa futhi alikho engizibophezele kulo ngoba ngiwathanda wonke ngokufana.  TM: Njengokuba kukhona amabandla aphumela obala ngokukhonza uSathane, ngabe nawo uyawathanda? MMM: Impela ngilithanda kakhulu, ngeke phela ngithi uSathane angimthandi ngoba naye uyisidalwa sikaNkulunkulu futhi angithandi ukungena indaba yakhe noNkulunkulu ngoba angazi baxatshaniswa yini, engikwaziyo konke okukhona kwadalwa wuMdali futhi ngiyakuthanda.  TM: Iliphi ibandla owabhabhadiselwa kulo nowakhula uhamba usonto sikole walo? MMM: Angikaze ngibhabhadiswe selokhu ngazalwa futhi angikaze ngilubhade kusonto sikole.  TM: Ngabe uyakholelwa kodwa eBhayibhelini ukuthi lingamazwi aphuma kuMdali? MMM: Impela ngiyakholelwa futhi ngiyazi labhalwa ososayensi ababehlakaniphile kodwa nami ngihlakaniphe ngeyami indlela.  TM: Umndeni wakho uzihlanganise naliphi ibandla? MMM: Umndeni uzihlanganise namabandla amaningi ahlukene, ilungu ngalinye liya ebandleni elizikhethele lona.  TM: Ngokwakho kwenzekani ngomuntu uma esedlule emhlabeni? MMM: Leyo ijulile ihlula nabefundisi abakhulu kodwa ngiyazi obaba mkhulu bayabuya baphile nathi ngokwemfihlakalo engingeke ngakwazi ukuyichaza.