UMnuz Zamokwakhe Mthethwa (58), washayiswa yimoto ngo-24 Ephreli 2016 walaliswa esibhedlela, wadedelwa ngoJulayi. Echaza ngengozi eyamehlela uthe wayeshayela iloli, yasha ephakathi. Wayezama ukuphuma ngesikhathi ehlangana nemoto eyamshayisa waqulekela khona lapho. Waze waphaphama emuva kwezinsukwana esibhedlela. “Ngaphuma esibhedlela ngoJulayi kuwona * -2016 ngathi ngiyokhipha imali ebhange ngathola ukuthi i-akhawunti yami yavalwa. Kuthe uma ngilandela ngathola ukuthi yavalwa ngoba ngokwemininingwane yaseMnyangweni wezaseKhaya angisekho emhlabeni,” echaza. Isitifiketi sokushona esibhalwe imininingwane kaMthethwa, sikhomba ukuthi washona ngenxa yokugula eMandeni ngoNovemba 29 ku-2016. Uthe uyamangala ukuthi ngabe lo mkhonyovu wenzeke kanjani ngoba wazi ukuthi umazisi wakhe washa neloli. Uveze ukuthi waya emahhovisi omnyango ngoJanuwari 12 wonyaka odlule, wagcwalisa ifomu okuthiwa izosiza ukuthi abuyiselwe emagameni abaphilayo. Usegqigqe kaningi emahhovisi ethola ukuthi namanje akukalungi. “Okungiphatha kabi ukuthi abangichazeli ukuthi ngizolungiselwa nini le nkinga. Banqaba nokuthi ngishaye umazisi omusha, bathi kusamele ngivuswe kwabafileyo kuqala. Ngabhalisa nemali yokulimala emsebenzini, yaze yaphindela emuva ngoba i-akhawunti yami ivaliwe ebhange. Kumanje angikwazi ukuhamba kahle kumele ngabe sengibhalisa impesheni kodwa ngeke ngikwazi ngenxa yale nkinga,” kusho uMthethwa. Akuqali ukuthi iphephandaba lithole imibiko ngabantu abazithola bebhalwe emagameni abangasekho bebe besadla anhlamvana. Isikhathi esiningi laba bantu basuke belahlekelwe ngomazisi. UMnuz Cyril Mncwabe oyiMenenja yoMnyango wezaseKhaya, KwaZulu-Natal uthe kunzima ukusho ukuthi kuthatha isikhathi esingakanani ukulungisa udaba olufana nolukaMthethwa ngoba lusuke seludluliselwe ophikweni lwabaphenyi ehhovisi elikhulu “Kuya ngokuthi olunjani uphenyo olwenziwayo kodwa ngokwesifundazwe, udaba siludlulisela kwiCounter Corruption Unit ukubheka ukuthi akuthinteki yini abasebenzi bethu,” kusho uMncwabe. Uthe uma kukhona abanye abanale nkinga kumele baye emahhovisi omnyango aseduze ukuze kudluliselwe ophikweni lwabaphenyi.