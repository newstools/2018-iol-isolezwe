YINQWABA yamaphoyisa akuleli angakwazi ukufunda nokubhala, amanye awakwazi nokuhlanganisa umusho owodwa ngesiNgisi. Lokhu kuvele ePhalamende kuleli sonto ngemuva kokuthi kwenziwe okubizwa nge-skills audit, okuwukuhlolwa kolwazi emaphoyiseni akuleli. Ikomiti elibhekene nokusebenza kwamaphoyisa, lithe ukuhlolwa kwamabhuku abhekene namaphoyisa yikhona okuholele ekutholakaleni kwalesi simo. Bathi ukuhlolwa kolwazi ngale ndlela yikhona okusizayo njengoba kwenza ukuthi kubonakale ukusebenza kwephoyisa ngalinye. Lokhu sekuphinde kwaholela ekutheni kuhlongozwe olunye uphenyo lomcwaningi mabhuku ngoba kuneminye imininingwane engatholakali ezincwadini okwenziwa ngazo ucwaningo ngamaphoyisa. Phambilini abombutho weSAPS, bebethembise ukuthi lolu daba bazolulandela. Libuzwa ngasebekwenzile ngalokhu, iphini likaKhomishana wamaPhoyisa uMnuz Fannie Masemola, ligxeke lolu cwaningo. “Yikona kanye lokhu okuqhubezela phambili inkinga." Uthe ucwaningo lusazokwenziwa lokubheka ukuthi mangaki amaphoyisa angakwazi ukufunda nokubhala. Ngokwamalungu ePhalamende, abengakulindele ukuthi kusekhona amaphoyisa asesimeni esifana nalesi, ngoba kunezigidi zemali ezabekelwa eceleni ukuthuthukisa amaphoyisa kusukela ngo-1994. Usihlalo wekomiti eliphenya ngolokhu, uMnuz Francois Beukman, wehlulekile ukuzibamba ngendlela amangale ngayo. “Ngo- 2018, angikwamukeli lokho,” kubabaza uBeukman. Kanjalo noNkk  Dianne Kohler-Barnard we-DA, uthe kuyamangaza akuzwayo ngamaphoyisa. “Ngidumele kakhulu. Basagcinwe kanjani emaphoyiseni?” kubuza uNkk  Kohler-Barnard. Uthe kungenzeka laba abangakwazi ukufunda nokubhala, bangene kulo msebenzi ngokugwazisa ngoba labo ababekhona ngaphambi kuka-1994, sebathatha umhlalaphansi. Uzakwabo uMnuz Zakhele Mbhele, ugxeke izinga lokwehluleka kwalabo abaqashaya emaphoyiseni. “Liyethusa (okushiwoyo). Yingakho uthola ukuthi kuba khona  izinkinga uma kuthathwa isitatimende,” kusho uMbhele. UMasemola uthe le nkinga itholakele ngenkathi kuhanjelwa iziteshi zamaphoyisa. “Le nto ikhona njengoba ngiyalele ozakwethu ukuthi benze ucwaningo lukazwelonke ngezinga lale nkinga,” usho njalo. UNksz Bonang Mgwenya oyiphini likaKhomishana kwandabazabantu,   uqinisekise amalungu ePhalamende ngokuthi amaphoyisa anazo izinsiza zokuthola ukuthi labo abaqashayo, baqasha ngendlela efanele. Uthe bazokwenza nendlela yokuthi kube khona ukulandeleka kulokho.