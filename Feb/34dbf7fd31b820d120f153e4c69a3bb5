LISHONE elayizolo kuchwaza ezinkundleni zokuxhumana ngemuva kokusabalala kwemibiko yokuthi usukhushulelwe ku-R1 million umehlokaboni womuntu ozosisa oKlebe ukuthi babophe izelamani zakwaGupta noMnuz Duduzane Zuma, oyindodana wowayengumengameli wakuleli uMnuz Jacob Zuma. Isikhulu esiphezulu senkampani ezinze eKapa iSygnia Tech Solutions uMagda Wierzycka, ubhale ekhasini lakhe kuTwitter ukuthi uzimisele ukukhipha uR500 000 ngaphezu kwekhishwe inhlangano yezomthetho iForensics For Justice ukuze kubanjwe abakwaGupta,o-Ajay,  Atul noTony Gupta noDuduzane. Kuthiwa bafunwa uthuli maqondana nenkohlakalo eyenzeka epulazini lobisi iVrede, eFree State. UMagda uthe abantu bakuleli bangalekelela ngobuchule babo bokuba yizimpimpi ngoba kudingeka ukuthi “lamaqili” afakwe ejele ngokushesha. Ubuye wabhala ukuthi uma beboshwa ngokushesha kuzosiza ukuthi izwe libuyelwe uR50 billion ongalekelela ekulakheni kabusha. Ephendula uMagda, uMbuelo Ramafambu @Mbulelo Ramafumba uthe: “Leyo mali ingalekelela ekusimamiseni amabhizinisi asafufusa. Laba bantu bazobanjwa vele. Ungazimosheli imali yakho”. Kukhona abanye abaphendule lo mbhalo kaMagda ihlaya njengoba abanye nabo besebethi bazoyinezelela le mali.