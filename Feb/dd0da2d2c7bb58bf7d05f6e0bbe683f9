eKapa - OWESIFAZANE osolwa ngokubulala intombi yakhe eKapa uthuse abaningi eNkantolo ngokuhleka ngesikhathi kusaqulwa icala abhekene nalo ngoMsombuluko. UNksz Corrine Jackson (20), waseNew Woodlands, ubevele eNkantolo yeMantshi eMitchell Plain ngecala asolwa ngalo lokubualala owayeyintombi yakhe uNadine Esterrhuizen (18) ngoSepthemba 27 nyakenye, eColorado Park. Ngesikhathi evela enkantolo, uCorrine ubezihlekela nabantu bakubo abebekhona bezomeseka. UCorrine wabanjwa amaphoyisa ecashe egunjini langasese ephethe imimmese emibili eyayinegazi okukholakala ukuthi wagwaza ngayo uNadine. NgoMsombuluko umshushisi uFarida Jacobs wazise inkantolo ukuthi kusanobufakazi obubalulekile abangakabutholi. Ucele ukuthi icala lihlehliselwe u-Ephreli 25. "Njengamanje sisalinde imiphumela yokuhlolwa kwegazi, irekhodi lamaselula ngokunjalo nezithombe zendawo yesigameko," kusho uJacobs. Abashushisi banethemba lokuthi irekhodi lamaselula lizodalula imizuzu yokugcina kaNadine nokuthi yini eyaholela ekubulaweni kwakhe. Ngesikhathi efaka isicelo sebheyili nyakenye uCorrine waveza ukuthi unokuthikamezeka ngokomqondo okumenza ahluleke ukulawula imizwa yakhe nokumenza acasuke ngokushesha noma ajabule ngokushesha. Udokotela owamhlola wathola ukuthi angakwazi ukushushiswa ngaleli cala enkantolo. UCorrine uthi wagwaza uNadine kanye futhi wayezivikela. Ngaphambi kokubulawa kwakhe uNadine wavula icala esiteshini samaphoyisa esola uCorrine ngokumshaya ngoJulayi nyakenye ngemuva kokuhlaselwa eStrandfontein Pavilion. Ngaphezu kwalokho uCorrine ngo-2017 watholwa enecala lokuphula umgomo wokuthi engasondeli kuNadine njengokomyalelo wencwadi yamaPhoyisa yokumuvikela. UNadine, ongowasePortlands, ubenza uGrade 12 e-Athlone High School. Daily Voice