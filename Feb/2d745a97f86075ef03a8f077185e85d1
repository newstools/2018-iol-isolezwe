Kuvela ukuthi lo mdlwenguli ubehlala nendodakazi yakhe bobabili ngemuva kokushona kukanina oyizalayo. Kuthiwa uke wathola owesifazane abethandana naye, okuwuye indodakazi egcine imbikela ngokudlwengulwa. Ngokobufakazi obethulwe enkantolo,  ngoFebhuwari ka-2013, lo mdlwenguli  wabizela indodakazi yakhe egumbini lakhe lokulala maqede wayidlwengula ephindelela. Ngesikhathi edlwengula le ngane kuthiwa waqondanisa nokuthi akekho ekhaya lo wesifazane abesethandana naye. Emuva kokuthi ingane isimbikelile akazange acucuze owesifazane, wabiza amaphoyisa ngokushesha kwavulwa icala lokudlwengula. Amaphoyisa aseMpangeni emuva kokuvula idokodo abe eseyisa icala kwabophiko lweFamily Violence, Child Protection and Sexual Offences. Okhulumela aphoyisa KwaZulu-Natal, uCaptain Nqobile Gwala, uthe amaphoyisa alusukumela phezulu leli cala, kwenziwa uphenyo olunzulu olwaholela ekuboshweni kwalo mlisa. Izolo inkantolo ibisimgweba. Indodakazi yakhe igcinwe ekhaya eliphephile lezingane. Leli phephandaba lithole ukuthi nasesikoleni iyaqhubeka nokufunda futhi yenza kahle ezifundweni. Lo wesifazane owayethandana noyise emuva kokusiza ingane akazange esabonwa endaweni. Kusolwa ukuthi ukhethe ukubaleka. UKhomishana wamaphoyisa obambile, uMajor General Bheki Langa, uthe:  “Umsolwa bekulindeleke ukuthi ayigade ingane ayivikele kubantu abayizigilamkhuba kodwa wakhetha ukuyidlwengula. Lesi gwebo sizoba isifundo nakwabanye.”