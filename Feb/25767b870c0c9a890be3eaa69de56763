Lolu cwaningo olwenziwe yiJack Hammer okuyinkampani yezocwaningo luveza ukuthi banyuke ngo-8% abantu abamnyama abasezikhundleni eziphezulu ngonyaka odlule uma kuqhathaniswa neminye iminyaka. Isikhulu esiphezulu saseJack Hammer, uNkk Debbie Goodman-Bhyat uthe ngo-2017 bebengu-56% abamnyama abasezikhundleni eziphezulu kanti bebengu-48.4% ngo-2016 bese beba ngu-39% ngo-2015. Abesifazane abamnyama abasezikhundleni eziphezulu  bebeku-25% ngonyaka odlule kanti ngo-2016 bebeku-13%. “Lokhu kukhombisa ngokusobala ukuthi izinkampani ezinkulu zingaphansi kwengcindezi yokuthi zishintshe ubuholi obuphezulu ukuze kumeleleke zonke izinhlanga zakuleli. Kusho ukuthi izinhlanga zakuleli zinamathalente ahlukene njengoba sibona sekuqokwa nabamnyama ezikhundleni eziphezulu,” kusho uNkk Goodman-Bhyat. Uthe ucwaningo lwabo lwenziwe ezinkampanini ezizimele hhayi kwezikahulumeni. Yize ucwaningo lweJack Hammer luveza esinye isithombe kodwa emhlabeni jikelele i-Oxfam okuyinhlangano esebenzela umphakathi iveze ukuthi abesifazane yibona abasacindezeleke kakhulu kwezomnotho. UNkk Winnie Byanyima onguMqondisi we-Oxfam emhlabeni jikelele, uthe njalo ngezinsuku ezimbili kusukela ngoMashi ka-2016 kuya kuMashi ka-2017 bekuvela  osozigidi abasha. Uveze ukuthi isikhulu senkampani yemfashini kusithatha izinsuku ezine ukuhola umholo osetshenzelwa impilo yonke yisisebenzi esithunga izimpahla efemini yaseBangladesh. Uthe abesifazane yibona abaxhashazwa kakhulu ngoba ngisho ezicebini zomhlaba eziyisishiyagalolunye kwezingu-10 zingamadoda. “Abesifazane abasebenza embonini yendwangu eVietnam bampofu ngokudlulele. Abakwazi nokuyovakashela izingane zabo emakhaya ngoba kufanele bakhethe ukuvakasha noma ukuthumela imali ezosiza ekhaya. “Abesifazane abasebenza embonini yenkukhu e-United States bagqoka amanabukeni ngoba abavunyelwe ukuyozikhulula,” kusho uNkk 
Byanyima.