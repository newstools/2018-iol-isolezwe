UMnuz Ndabungehlule “Bhastedi” Mzobe obeyinduna yasesigodini KwaSdakwa, endaweni yaKwaMadlala nobephethe izinduna zaKwaMadlala kuthiwa uhlaselwe ngabalisa ababili abangaziwa ngoLwesine olwedlule, ebusuku. Indodana kamfowabo omncane, uMnuz Mthandeni Mzobe ithe uyise omkhulu ubesekhaya ngesikhathi kufika abalisa ababili becela ukukhuluma naye. “Bacele ukukhuluma nobabomkhulu kumzukulu wakhe, wabavulela endlini ngaphandle kokunanaza ngoba bekuvamile vele ukuthi kufike abantu bezokhuluma naye, abanye bezobika izinkinga zabo kuyena njengenduna,” kusho uMzobe. Uthe induna ibisegunjini lokuphumula ibuka ithelevishini nomkayo. Uthe bangene babingelela kodwa induna yangaphendula. Babe sebeyidubula yashonela khona lapho. Uthe bathole kwamanye amalungu omphakathi ukuthi laba balisa babaleke ngeVW Golf 5. UMzobe uthe akanaso isiqinisekiso sokuthi uyise omkhulu udutshulwe amahlandla amangaki. Uthe ubone amanxeba amane ebelisemhlathini, engalweni nasesifubeni. Uthe basadidekile namanje ngokubulawa kwakhe ngale ndlela ngoba ubengasekho mandla ematekisini. “Amatekisi abengamelwe yindodana yakhe eshone ngonyaka odlule, manje asengamelwe ngunkosikazi wendodana yakhe ngoba ubabomkhulu ubegxile emsebenzini wobuduna. Ubenanepulazi lomoba abantu bemkhonzile,” kusho uMzobe. Okhulumela amaphoyisa esifundazweni, uLt Col Thulani Zwane uthe baphenya icala lokubulala.