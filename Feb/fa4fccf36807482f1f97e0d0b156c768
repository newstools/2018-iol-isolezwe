USergeant Bhekukwazi Mdweshu (37), Mnuz  Vukani Mcobothi (25), Mnuz Khayelihle Mbuthuma (32),  Mnuz Wonderboy Mhlope (37),  Mnuz Matlala Mdweshu Ntshangase (35),  Mnuz Mahliphiza Mkhize (28) noMnuz Mondli Mthethwa (32) bavele enkantolo kaMantshi yaseThekwini izolo. Abekwe amacala awu-19, okubalwa kuwo awokubulala, itulo lokubulala, awokuzama ukubulala, elokutholakala nesibhamu nezinhlamvu okungekho emthethweni. Amadoda amathathu athe afuna ukushintsha ummeli athathe okahulumeni. Amane okukhona kuwo iphoyisa, asamelwe ngummeli ozimele. Lokhu kuphoqe ukuthi iMantshi uFariedha Mohamed alimise kancane icala. Sekubuyelwa enkantolo umshushisi u-Advocate Dorian Pave uthe bavumelene bonke abameli ukuthi liqhubeke namhlanje. Imantshi ibe isilihlehlisa. Ukucelwa kwebheyili bekubekelwe izinsuku ezintathu kusukela ngoMsombuluko kuze kube uLwesithathu. Enkantolo bekugcwele phama abantu abebesuka ehostela  nezihlobo zabamangalelwa. Abanye kuze kwaphoqeleka ukuthi bame ngaphandle ngenxa yobuncane benkantolo. Sebebuyiselwa ezitokisini abamangalelwa ubungafunga ukuthi bangosaziwayo ngenxa yokuphakamisa kwabo izandla bevayizela abantu abebehlezi enkantolo.