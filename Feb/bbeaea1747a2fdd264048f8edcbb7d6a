Abanye abafundi balesi sikole bebehamba amabanga amade ukuze bafike esikoleni kanti lokho sekuzoshintsha ngoba wonke umfundi uzoba nebhayisikili lakhe. Amabhayisikili abhalwe amagama abafundi ahambisana nokhiye nesigqoko sokuvikela umfundi engozini. Uma umfundi eseqede uGrade 12 ibhayisikili uzoligcina. Isikhulu esiphezulu sakwaRDM, uMnuz Norbert Schulze, sithe lolu hlelo lwamabhayisikili lubize imali engaphezu kuka-R1.1 million. “Sathola ukuthi kulesi sikole kunabafundi abahamba cishe amahora amabili ukuze bafike esikoleni nokwenze sanquma ukuzonikeza wonke umfundi ibhayisikili ukuze bangaphazamiseki ezifundweni zabo. Asilithenganga ibhasi ngoba lona lihamba ngomgudu owodwa ekubeni abafundi bavela ezindaweni ezehlukene. Wonke umfundi sifuna akwazi ukuzihambela ngebhayisikili lakhe,” kusho uSchulze. Le nkampani iqale ukweseka isikole ngo-2015, kusukela ngaleso sikhathi imiphumela ka-matric isuke ku-42.3% yafika ku-91.3% ngonyaka odlule. Le nkampani ifake amathoyilethi ashaywayo, amakhompyutha namagumbi okufundela iSayensi. Kulesi sikole kukhona neWiFi elethwe yile nkampani okwenza wonke umfundi athole i-internet. UThembeka Mbhele ofunda uGrade 12 uthe impilo ngeke iphinde ifane njengoba sebezoba nezokuthutha. “Sijabule kakhulu ngoba ngeke sisafika esikoleni isikhathi sesidlulile, sesizokwazi ukufunda amakilasi asekuseni kakhulu nawantambama ku-matric. Lokhu kuzokwenza sithole imiphumela emihle,” kusho uNksz Mbhele. Uthishanhloko, uMnuz Sifiso Xulu, uthe ukunikezwa kwabafundi amabhayisikili kufeze iphupho lakhe njengoba kade ebhalisela ukuba abafundi bathole ezokuthutha eMnyangweni wezeMfundo kodwa bechithwa. “ Abafundi bethu bavela ezindaweni eziningi ezehlukene, ukufika kwamabhayisikili kuzokwenza ukufunda nokufundisa kube lula. Kuningi le nkampani esenzele kona ukuthuthukisa isikole sethu,” kusho uXulu. Amabhayisikili azolungiswa uma kukhona okonakele kuwona, abafundi bazoqeqeshwa babuye bafundiswe nangokuphepha kwabo ma bewagibele.