Lokhu kudalulwe yiphini likaNgqongqoshe weMfundo ePhakeme kuleli uMnuz Buti Manamela, ngemuva komhlangano abe nawo nezinyunyana ezisesitelekeni okuyiNehawu, iTenusa neNteu, abaphathi baseDUT nabebemele abakwaCCMA. UManamela uthe kulo mhlangano zonke izinhlaka ezithintekayo zivumelene ngokuthi zizobuyela etafuleni. “Isitekela sabasebenzi kule nyuvesi sesisesontweni lesikhombisa manje. Ngenxa yaso kuphazamiseke ukufunda nokubhaliswa kwabafundi. Sivumelene ukuthi abafundi abaphazamisekile bazoqhubeka babhalise. Okukhathazayo ngalesi siteleka ukuthi bezingekho izingxoxo eziqhubekayo ngaso. Sivumelene ukuthi kuzolandelwa uhlaka esilwenzile uma sekuqhutshekwa nezingxoxo. Izinyunyana zinikezwe ithuba lokuthi ziyobikela amalungu azo ngokukhulunywe kulo mhlangano. Engikujabulelayo wukuthi bonke abathintekayo bayabona ukuthi kunesidingo sokuthi kubuyelwe etafuleni. Nginethemba lokuthi singase siphele isiteleka kuleli sonto,” kusho yena. Uthe awukho umlingo awenzile ukuze le mihlambi eyalanayo ivumelane ukuthi ibuyele etafuleni kodwa kube yisinqumo sabo bonke abathintekayo. “Lezi zingxoxo kumele zibe khona ngaphambi kokuthi kuphele isonto,” kusho uManamela. Abasebenzi bakulesi sikhungo bafuna ukunyuselwa amaholo ngo-8.5% umqashi uthi angakwazi ukubanika * -6.5%. UMqondisi Duma unobhala weSasco KwaZulu-Natal,  uthe banethemba lokuthi ukufika kukaManamela kuzothela izithelo ezinhle. “Namanje sisamile ekutheni siyabeseka abasebenzi ngezimfuno zabo kodwa sikhathazekile ngokuthi ukuteleka kwabo kuholele ekutheni singafundi. Njengoba sekudlule isikhathi eside singafundi kuzofaka ingcindezi kithina uma sekumele senze umsebenzi omningi ngenxa yokuthi kube nesikhathi esilahlekile,” kusho yena.