Kuhlukile kuNkk Thandi Ngonelo (65) nomyeni wakhe uMfundisi Eddie Ngonelo (66), abangabeluleki kwezomshado abangofakazi bokuthi uthando alugugi. Bangabaholi be-Act of Obedience Ministries eThekwini kodwa bayaziwa nakwezinye izifundazwe ngomsebenzi wokweluleka. Sixoxe ngokuthandana kwabo emuva kweminyaka ewu-40 beshadile. Bafike behamba ndawonye emotweni kushayela uMfundisi Ngonelo. Wehle ku­qala uNkk Ngonelo nengubo ephuzi, izicathulo ezisagolilde, wabopha ngomchilo ophuzi igoda eliyi-afro. Babukana emehlweni uma bexoxa bencikene. “Akukona ukuthi konke bekuhamba kahle emshadweni wethu.  Indlela ebesixabana ngayo, kukaningi sibona ukuthi idivosi isifanele. Akukho nento etheni esasiyibanga kodwa sasibanga ngisho izinto ezincane,” kusho uNkk Ngonelo. Uthe bahlangana bengakasindiswa kodwa uNkk Ngonelo yena wayevele esonta. UNgonelo uthe enye yezinto ezazibaxabanisa wukuthi wayengafuni umkakhe asonte futhi babehlukene ngokwesikompilo. “Bekuthi njalo uma umkami ezoya esontweni ngimnqabele, aye ngenkani. Bekungicika nokuthi ubenezihlobo eziningi kanti mina ngikhule emndenini omncane. Kuyena bekumnandi ukuvakashelwa yinqwaba yezihlobo ekubeni kanti mina ngifuna sibe naye nezingane kuphela,” kusho uNgonelo. Bathe basizwa wukumenywa kwenye inkonzo yabashadile lapho bafike babona wonke amaphutha abo. Leyo nkonzo yalandelwa enye lapho bazinikela khona basindiswa. “Kuleyo nkonzo kwaba manzi amaduku sikhala. Kwabashadile ababekhona, yithina okwachithwa nathi isikhathi esiningi ngoba kwakonakele,” kusho uNgonelo. Yize bethe izinselelo aziphelanga emshadweni, bafunda ukubekezelelana nokukhulisana. Yilokhu abathi kuhlula abaningi kulezi zinsuku. “Inkinga wukuthi umuntu uqale ahlanyiswe isiqu somuntu bese egijimela umshado engakalazi ingaphakathi lakhe. Ngeke umthole umuntu ongenasici kodwa kumele uqale uzilungise wena. Kunezinto okumele ungazinaki ngoba ngeke uzishintshe. Umshado ukuze uqine kumele ube nezinselelo, ngale kwalokho akuwona umshado. Inkinga wukuthi abantu bajaha ukuphuma emshadweni bengakawazi,” kusho uNkk Ngonelo. Mayelana nokufundana okwaziwa nge-dating, uNkk Ngonelo uthe akunankinga ngisho kubazalwane. Okubalulekile ukugwema ukuya ocansini. Bebuzwa ngokwenza uthando lwabo lungafi, bavele bahleka babukana. “Engangikwenza ngifika emshadweni namanje ngisakwenza. Ngiyezwana nokuhlanzeka futhi ngiyazibambela ekhishini. Ngino-65 kodwa ngizizwa ngimusha kunalokho,” kusho uNkk Ngonelo. Banezingane ezintathu nabazukulu abayisithupha.  Ezinye izeluleko zabo: * Musa ukugxeka owakwakho njalo uma kunezinkinga. * Uma usubazi ubuthaka bakhe, zama ukumsiza. * Ngeke umshintshe umuntu kodwa funda ukumbekezelela. * Hlala umuhle njengoba wawunjalo ningakashadi. * Thoba ekhaya ukhohlwe isikhundla onaso emsebenzini nasemphakathini. * Khumbulani ukuthi kunabantu ababukela kinina abafunda umshado wenu. * Ningazami impilo eniyibona kuthelevishini. * Ungasatshiswa wukuphumelela kowakwakho kodwa yazi ukuthi uphakamisa nelakho igama.