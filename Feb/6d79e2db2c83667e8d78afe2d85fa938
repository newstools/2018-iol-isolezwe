ITAKULWE wumfundi (9) intombazane (8) yaseMtshwili, eNkandla, ebesekuphele iminyaka iyisigqila socansi emalungwini omndeni akubo kayise. Le ngane efunda uGrade 2 eMtshwili Primary School, kuthiwa isizwe ukubhoboka kumngani wayo mayelana nokudlwengulwa kwayo ngabafowabo bakayise ababili, iminyaka beshintshana ngayo. Kuthiwa la madoda selokhu aqala ukuyidlwengula kusukela ngo-2016 emuva kokushona kukayise nokuduka kukanina njengoba kuze kwavela emasontweni amabili edlule. Umthombo othembekile uveze ukuthi ngaphandle kwalaba, kukhona nowesifazane ongumakhelwane le ngane eveze ukuthi ubeyithatha maqede ayiphoqe ukuthi imkhothe ubuntu bakhe naye oboshiwe. Kuphinde kwaboshwa nomkhwenyana walo makhelwane ngezinsolo ezifanayo nalezi zabanye. Indaba kuthiwa ibhoboke ngokuthi ingane ixoxele abangani bayo ngenkinga ebhekene nayo. Omunye wabangani wabikela unina, benza imizamo yokubikela abezenhlalakahle namaphoyisa. Le ngane ikwazile ukufonela naleli phephandaba ilibikela ngale nkinga, yayalelwa ukuba ithinte abezenhlalakahle namaphoyisa. Ethintwa omunye wabazali balezi zingane, uzwakalise ukudabuka waveza nokuthi le ngane yakhe ibanjwe ukhwantalala emuva kokuthola ukuthi umngani wayo unukubezwa ngokocansi. “Inhliziyo yami ibuhlungu ngoba siphuzile ukuthola ukuthi kunengane ephila kabuhlungu kangaka. Kodwa ngibonga ukuthi abangani bayo bakwazile ukuyibona ngoba ukube abayihambiselanga izimpahla bebona yeswele, ibingeke isizwe. "Sengihlalele ovalweni ngoba angazi ukuthi leli cala lizohamba kanjani nengane yami iphephe kangakanani manje,” kusho lo wesifazane. Kuthiwa amalungu omphakathi akule ndawo ayahlangana ahlela ukuyobhikisha enkantolo ngoFebhuwari 12 okulindeleke ukuthi bavele ngawo enkantolo abasolwa, ukuze bafake isicelo sebheyili. Amaphoyisa aKwaZulu-Natal asiqinisekisile lesi sigameko sokudlwengulwa kwale ngane. Okhulumela amaphoyisa KwaZulu-Natal uCaptain Nqobile Gwala, uthe le ngane selokhu yaqala ukudlwengulwa kusukela ngoNovemba 29 ku-2016 kuya kuDisemba 27 ka-2017. Amaphoyisa athi laba basolwa baphakathi kweminyaka engu-35 kuya ku-45 ubudala. “Kuvulwe icala lokudlwengulwa kwengane eneminyaka engu-8 ngabasolwa abane abaziwayo endaweni yaseMtshwili eNkandla. Laba basolwa bavele eNkantolo yeMantshi eNkandla ngoMsombuluko. Icala lahlehliselwa uFebhuwari 12,” kusho uCapt Gwala.