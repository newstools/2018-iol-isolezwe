UMHOLI we-IFP uDkt Mangosuthu Buthelezi usexolisile ngamaphutha okungenzeka ukuthi uwenzile kule minyaka edlule ayiphilile esemkhakheni wezepolitiki. UButhelezi ubekhuluma emcimbini wokugubha iminyanga engu-90 edla anhlamvana obuse-ICC, eThekwini, ngoLwesihlanu. UButhelezi ungomunye wosopolitiki asebemnkantshubomvu nabahlonishwayo kuleli. Uthe akukho soka elingenasici abantu kufanele bakuqonde lokhu. “Kukhona izinto engingaziqhenyi ngazo kangangokuba uma ngingase ngithole elinye ithuba lokuphila ngeke ngiphinde ngizenze. “Unembeza wami umsulwa bakwethu yilezo nalezo zinto ezimbalwa nje okungenzeka ukuthi ngaphazama kuzo njengabantu bonke abaphilayo,’’ kusho uButhelezi osehole i-IFP iminyaka ecela kwengu-42. Lo mcimbi ubuhanjelwe abantu abehlukene abanye bevela nakwamanye amazwe aphesheya bezofisela lo mholi osengwevu unwele olude. Umqondisi wamafilimu wase-USA uDkt Lelo Alyen umemezele ukuthi uphezu kwamalungiselelo okwenza ifilimu ngempilo kaShenge njengengxenye yokugcina umlando wakhe. UNobhala we-IFP KwaZulu-Natal uMnuz Velenkosi Hlabisa uchaze uShenge njengensika nedwala labantu bakuleli. “UMengameli we-IFP ubasebenzele ngokwethembeka abantu bakuleli. Uyindoda eme ngezikhathi ezinzima ewa evuka waphinda waletha ithemba kuleli zwe," kutusa uHlabisa osemathubeni okungena ezicathulweni zikaShenge.