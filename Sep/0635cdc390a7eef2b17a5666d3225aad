INHLANZI ishelwe amanzi kuthisha waseGelekedle High eHlobane, eVryheid ngesikhathi ebanjwa oqotsheni amaphoyisa ehamba nemoto ebigcwele izinkomo ezinhlanu zokwebiwa, ngezintatha zangoLwesibili. UMnuz Thamsanqa Mncube uvele eNkantolo yeMantshi yaseVryheid, icala lahlehlela u-Okthoba 29 ukuze amaphoyisa aqhubeke nophenyo lwawo olunzulu. Lo thisha kuthiwa unemoto eyiveni obekulayishwe kuyona lezi zinkomo ehamba nabanye abalisa ababili. Umthombo othembekile olwazi kahle udaba, uthe lo thisha usale yedwa ngoba abangani bakhe bashaye bachitha bamshiya sekuqhamuka amaphoyisa. Kuthiwa uzamile naye ukucela empunzini kodwa amaphoyisa asheshe amxhakathisa ngoba akamuhle kahle ejubaneni. Umthombo uthi ngesikhathi amaphoyisa embamba, uvele wahlahla amehlo wabindwa yisidwa, wangazi ukuthi uzochaza athini. Amaphoyisa awakhulumanga lutho amphose evenini ayomgquma esitokisini. Kuthiwa umnikazi walezi zinkomo ongumlungu wepulazi iLekkerwater, uthuke wathwala izandla ekhanda ethola ukuthi izinkomo zakhe bese zishushumbiswa ngemoto entathakusa esashisa ubuthongo. Okhulumela amaphoyisa KwaZulu-Natal uLiutenant Colonel Thulani Zwane uthi amaphoyisa asebenzise izindlela zawo zobunhloli ukubamba oqotsheni lo thisha kodwa abehamba nabo baphunyuka ezandleni njengensipho. UZwane uthe empeleni ziwu-10 izinkomo ezilahlekile kwatholakala ezinhlanu, kusacingwa ezinye ezinhlanu. Okhulumela uMnyango wezeMfundo KwaZulu-Natal uMnuz Kwazi Mthethwa uthe, bami ngomumo ukubhekana nodaba lukaMncube uma inkantolo isinqumile ngaye. Uthe umnyango awukwazi ukugcina isigebengu uma sesitholwe sinecala ngoba ngeke kube yisibonelo esihle kubafundi. “Ngeke siyihambele phambili inkantolo ngoba uma kunezinsolo kufanele zivivinywe kabanzi. “Zikhona izindlela zangaphakathi esizisebenzisayo nathi," kusho uMthethwa. Uthe bazobheka nokuthi lesi simo sizoba namthelela muni ekufundeni.