UNGQONGQOSHE wezeMpilo kuleli uDkt Aaron Motsoaledi ngoMsombuluko umemezele ukuthi siphelile isifo i-listeria esike sabheduka lapha eNingizimu Afrika. Lezi zindaba zivele izolo ngesikhathi uMotsoaledi ekhuluma nabezindaba mayelana nezifo ezithathelanayo. Uthe konke ukudla okufana nopolony, ama-viena nokunye kuphephile, abantu bangakudla bakhululeke. NgoDisemba ngonyaka odlule uMnyango wezeMpilo kuleli wamemezela ukubheduka kwalesi sifo ezweni. Babalelwa ku-200 abantu abashone ngenxa yalesi sifo. UMotsoaledi uthe ezinyangeni ezintathu ezedlule, awekho amacala amasha ake abikwa. "Ezinyangeni ezimbili ezedlule, kubikwe ukwehla kwamacala alesi sifo, yingakho manje simemezela ukuthi lesi sifo siphelile," kusho uMotsoaledi.