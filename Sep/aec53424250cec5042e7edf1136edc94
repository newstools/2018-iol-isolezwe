KUSHONE abantu abayisishiyagalombili ngemuva kokuqhuma okwenzeke kwaDenel eSomerset West, eCape Town izolo. Kuqale kwabikwa ukuthi bane abantu abashone kule ngozi kodwa ngokuhamba kwesikhathi kwaqinisekiswa ukuthi bayisishiyagalombili abashonile. Okhulumela uphiko lwezimo eziphuthumayo kuMasipala waseCape Town, uMnuz Theo Lane, uthe baphuthume endaweni yesigameko ngemuva kokulunywa indlebe ngaso ngaphambi kokuthi kushaye ihora lesine ntambama. Uthe ngesikhathi befika abasebenzi bebezama ukucima umlilo. IDenel yakha iziqhumane nezikhali zaseGermany nezakuleli. Abasebenzi kule mboni abavumelekile ukuphatha amaselula, okwenze kwaba nzima ukuthi izihlobo zabo zibathole izolo ngemuva kokuvela kwalezi zindaba. Abantu abahlale eduzane nendawo yesigameko bebethandaza ngaphandle. UMnuz Philip Versfeld, oyilungu leSomerset Neighbourhood Watch, uthe bezwe ngomsindo omkhulu onyakazise amawindi endlini. “Indlela umsindo obumkhulu ngayo kunyakaze amawindi. Sijwayele ukuzwa kuqhuma uma bevivinya amabhomu kodwa besiqala ukuzwa umsindo omngaka. Lokhu kudale uvalo emphakathini, amanye amalungu aze asondela embonini eyobheka ukuthi kwenzenjani,” usho kanje. Okhulumela iDenel, uVuyelwa Qinga uthe sibethusile lesi sigameko. “Sifisa ukudlulisa amazwi enduduzo emndenini yabashonelwe kulesi sigameko,” kusho yena.  Uthe lolu daba lusaphenywa futhi bazodalula eminye imininingwano uma sebeyitholile.