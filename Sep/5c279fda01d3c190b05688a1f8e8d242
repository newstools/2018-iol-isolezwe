Isolezwe lithole ukuthi lezi zitshudeni zesilisa bezihlala ndawonye, beziphuza ngesikhathi ziba nokungaboni ngasolinye ngenxa yentombazane esanda kufika kule nyuvesi. “Omunye umfana ugwaze umuntu ahlala naye. Sizwa kuthiwa bebebanga intombi ngesikhathi bephuza. Omunye udonse ummese wagwaza uzakwabo washona. Ezinye izitshudeni zimshaye walanyulelwa amaphoyisa. Sisathukile ngoba besingayilindele into enjena,” kusho omunye wezitshudeni ezingathandanga ukudalulwa. Oshonile kuthiwa ubehola uphiko lwezitshudeni lwe-EFF eNyuvesi yaseZululand. UNkk Gcina Nhleko-Mdluli obhekele ezokuxhumana eNyuvesi yaseZululand, uthe bezwe ntambama ngesigameko sokugwazwa kwesitshudeni. “Esingakuqinisekisa wukuthi kushone isitshudeni esisodwa emuva kokugwazwa wuzakwabo ohlala naso. Asazi ukuthi bekubangwani. Sizolindela uphenyo lwamaphoyisa oluzosicacisela ukuthi bekwenzenjani. Ngisenyuvesi njengamanje ngihlanganisa imininingwane ngalesi sigameko,” kusho uNkk Nhleko-Mdluli. UColonel Thembeka Mbele wamaphoyisa KwaZulu-Natal usiqinisekisile isigameko. Uthe amaphoyisa aKwaDlangezwa aphenya icala lokubulala, kuboshwe isitshudeni.