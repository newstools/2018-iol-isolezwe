INHLANGANO yamaKrestu, iChristian Network, ithi akuvumelekile ukuthi amaKrestu abheme insangu. Le nhlangano iphawule ngalolu daba ngemuva kwesinqumo seNkantolo Yomthethosisekelo, enqume ukuthi abantu bakuleli sebevumelekile ukusebenzisa insangu emakhaya. UMnuz Phil Rosenthal okhulumela le nhlangano elwela ukuqinisekisa ukuthi iyagcinwa imithetho yebhayibheli, uthe incwadi engcwele ayihambisani nokubhenywa kwensangu. “Noma ingabizwa ngegama ebhayibhelini, ukubhenywa kwensangu akulungile kumuntu okholelwa kuKrestu. Idala ukudakwa, okuwumuzwa ofanayo nowuthola kwezinye izidakamizwa,” usho kanje. FUNDA: Okukhathaza amaRasta ngesinqumo ngensangu Uqhube wathi insangu idala ubuvila, okuyinto uNkulunkulu angahambisani nayo ngokwabaseThesalonika 3, ivesi lesithupha kuya kwelesikhombisa. UFata uSmilo Mngadi webandla lamaRoma eVosloorus uthe noma ingekho incwadi yebhayibheli ekhuluma ngokusetshenziswa kwensangu, akukuboni kukuhle ukuthi amaKrestu ayibheme. “Insangu akukona nje ukuthi iyabhenywa kuphela, iyasetshenziswa nokwenza imithi yokwelapha izifo okuyinto esingenankinga nayo. Ukubhenywa kwayo esingakugqugquzeli,” usho kanje. Ezinkundleni zokuxhumana kube nokwehlukana kwemibono ngoMsombuluko ngemuva kwalesi sinqumo. Abanye bazwakalise ukukhathazeka ngokuziphatha kwabantu uma sebebhemile. USipho Sishi ubhale kuFacebook wathi: “Isinqumo esingaphusile lesi. Bazothu sebebheme ngokweqile bebuye bezohlupha thina. Basakhela amanye amaphara la.” UZakwe Maswidi Dube yena ubhale wathi: “Njengoba uHulumeni ehluleka wukuthola imbangela yokudlwebeleka kwezingane ezikoleni nje ubone kungcono ukuthi athi azibheme insangu ziqhubekele phambili?” Okhulumela i-IFP, oyilungu lePhalamende, uMnuz Mkhuleko Hlengwa, unxuse abantu ukuthi basihloniphe isinqumo senkantolo bangenzi okuphambene naso. Uthe bafisa ukuthi kusheshiswe nohlelo lokuthi insangu idayiswe ngoba iphethe umnotho futhi ingavula amathuba omsebenzi kwezamabhizinisi. UHlengwa uthe kusukela ngo-2014 i-IFP yethula iMedical Innovation Bill eyavula ithuba lokuthi ngonyaka odlule lungene enkantolo udaba lokugunyazwa kwensangu. 