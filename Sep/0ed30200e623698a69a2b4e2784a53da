LIZITHINTELE iziqandu iBamba likaKhomishana wamaPhoyisa KwaZulu-Natal uLieutenant General Nhlanhla Mkhwanazi, elisolwa ngokubiza omabhalane masembuthweni ngezithusanyoni ezingenamsebenzi walutho okufanele zikhonjwe indlela. Izinyunyana zamaphoyisa eziwotha ubomvu, iPopcru neSAPU zithumele izincwadi ezivuthayo zijijimeza lo sigaxamabhande oseyinkunzi eluvava kulo msebenzi. UMkhwanazi kusolwa ukuthi ukhwele wadilika komabhalane ehlangene nabo eChatsworth, eThekwini, lapho okuthiwa ubebatshela emehlweni ukuthi indaba yabo ifana nomdlalo nje kulo mbutho. Lezi zincwadi zitinyele kwezwela kuMkhwanazi ngoba ugcine eziphendulela ebhula umlilo obusha ubuhanguhangu ekhala ngokuthi kuhlanekezelwa inkulumo yakhe. â€œNgesikhathi ngikhuluma kube khona elinye ilungu lombutho elikhale ngokuthi alihambisani nokushintshwa komabhalane babe ngamaphoyisa. Ngibe sengenanela leyo nkulumo ngokuthi nami kangihambisani nalokho ngoba kudala ukudideka ngokomsebenzi." Uthe uzohlangana nezinyunyana ukuze kulungiswe udaba.