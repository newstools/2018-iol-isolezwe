KUQALILE ukusebenza ngoMsombuluko la kuqoshwa khona umdlalo Uzalo, njengoba kuvela izindaba zokuthi ithimba labaqophi nabalingisi akade bengakhokheliwe beyitholile imali yabo ngoMgqibelo. Lokhu kulandela ukuthi kume nse ukuqopha kwalo mdlalo ngoMsombuluko odlule ngemuva kokuthi ithimba eliqopha lo mdlalo livuke umbhejazane lathi liwabeka phansi amathuluzi njengoba lingaholile. Kulo mdlalo bekunezinkinga zezimali njengoba inkampani eqopha lo mdlalo iStained Glass, ibingenye yezinkampani ebezingakhokheliwe uSABC. UKoketso Phala okhulumela lo mdlalo uthe ngemuva kokuthi akade bengaholile bethole imiholo yabo baphindelile emsebenzini bayoqhubeka la begcine khona. "Kuqalile namhlanje ukusebenza wonke umuntu ukhona emsebenzini. Imiholo ingenile ngoMgqibelo bonke base bazizwa ukuthi kusukela izolo sebengaqala kuzoqhutshekwa nomsebenzi," kuchaza yena. Abaqophi yibona abafike bamisa yonke into njengoba baveza ukuthi imali yabo ayingenile ngakho ngeke bakwazi ukuqhubeka nomsebenzi. UNeo Momodu okhulumela iSABC, uthe basabhekene nezinkinga zezimali kodwa lokho abafuni kuphazamiseke abasebenzi babo nezinkampani abasebenza nazo. "Ngeke sisho ukuthi ukukhokhelana kwezinkampani esisebenza nazo kuhamba kugcinephi uma sesikhokhelana lokho kuphakathi kwethu. Izinkinga zezimali zikhona futhi sisaqhubeka nokuxoxisana nezinye izinkampani ezingaphansi kwethu," kusho uNeo. Ithimba lalo mdlalo liphinde laveza ukuthi bese kusabalale amahebenzi okuthi kuzoba nenhlolokhono yokuthungatha abalingisi abasha nokuyinto engelona iqiniso. UMmamitse Thibedi onguphrojusa walo mdlalo uthe, inhlolokhono obekuthiwa ingoSepthemba 2, abayazi bona. â€œUma kukhona esifuna ukukumemezela emphakathini okuthinta inhlolokhono noma yini sisebenzisa izinkundla zethu zokuxhumana bese sikhangisa naseziteshini zakwaSABC. Siyanxusa ukuthi abantu baqaphele uma kunezikhangiso ezifana nalezi," kuchaza yena. 