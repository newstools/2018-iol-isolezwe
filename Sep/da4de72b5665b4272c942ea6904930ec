UCHAZWE njengeqhawe uNkk Edna Molewa ongasekho obenguNgqongqoshe wezeMvelo eNingizimu Afrika. UNkk Molewa ushone ngeledlule eneminyaka engu-61. Inkonzo yokumkhumbula ibingoLwesine ePitoli. “Angibongele bonke abantu abebemthanda nalabo abebengamthandi,” kusho uMnuz Fana Molewa ongumfowabo kaNkk Molewa ngenkathi ethula inkulumo yakhe esontweni iChristian Revival Church, eSilverlakes, ePitoli, ngesikhathi senkonzo yokukhumbula uNkk Molewa. Uthe kulabo abebengamthandi udadewabo, uyababonga ngoba bebengazi ukuthi ungumuntu onjani. “Ubengeyena umuntu osusa impi uma esePhalamende... ubeqala impi uma elwa nami,” kusho umfowabo. Uthe ubezwile abantu bekhuluma ngokuzithoba kwakhe, wathi yena umazi kangcono njengodadewabo besakhula. “Ubenenkani futhi ekwazi ukulwa,” usho njalo. UNkk Molewa oke waba uNdunankulu waseNorth West, ushonele esibhedlela sasePitoli ngoMgqibelo ephethwe yisifo esihlobene namakhaza. Elinye ilungu lomndeni, uDkt Godfrey Mmethi, lithe liyazigqaja ngoNkk Molewa ngoba nakuba engasekho emhlabeni, baningi abakhombise ukumthanda. “Namhlanje siyabona ukuthi ngenkathi esaphila ukukhombisile ukuba ngumholi,” kusho uMmethi. Uthe ukuzigqaja kwabo njengomndeni, kukhonjiswa nayindlela uhulumeni abemsebenzela amhloniphe ngayo. “Ubekuthanda ukufunda. Nami ngiyile esikoleni kodwa bekuthi uma ngikhuluma no-Edna, angitshele ukuthi angiphindele esikoleni,” usho njalo. Uthe emhlanganweni wabo wokugcina njengomndeni, uNkk Molewa wayecele ukuba bamlethele izincwadi eziyishiyagalombili, aphakamisa ukuthi kumele bazifunde. Uthe ubuchule bakhe bekungehlukene nokuba ungoti ngoba ubekwazi ukukucacisela izinto. Kulindeleke ukuthi enye inkonzo yesikhumbuzo ehlanganisa nezikhulu zikahulumeni ibe ngo-Okthoba 3.