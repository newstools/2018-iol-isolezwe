UMCWANINGIMABHUKU kahulumeni, uMnuz Kimi Makwetu, usola ihhovisi loMvikeli woMphakathi, u-Advocate Busisiwe Mkhwabane ngokwehluleka ukulandela imithetho efanele uma lithenga impahla eyisidingo. Lokhu kuvele ngenkathi kwethulwa ngokusemthethweni umbiko wezimali ePhalamende waminyaka yonke. Ngokwalo mbiko, ihhovisi loMvikeli woMphakathi, lenze okushaqisayo ngokusebenzisa budedengu uR19m kusukela ngo-2006. Le mali umcwaningimabhuku akhuluma ngayo, uthe yanikezwa leli hhovisi kusekhona abavikeli bomphakathi baphambilini, uMnuz Lawrence Mushwana, Thuli Madonsela, kuze kube kuthatha u-Advocate Busisiwe Mkhwebane. UMakwetu usole u-Adv Mkhwebane ngokwehluleka ukulawula lesi simo, ukulandela indlela efanele yokusetshenziswa kwemali emveni kokuthi ethathe isikhundla sokuba uMvikeli woMphakathi ngo-Okthoba 2016. “Kunohlaka olwenziwa lokubhekela ukusetshenziswa kwezimali. Noma kunjalo, akuzange kube khona ukulandelela ngendlela efanele ukusetshenziswa kwemali, ukuze kugwemeke ukungalandelwa komthetho wokusebenzisa imali yomphakathi,” kusho uMakwetu. Ngokwakhe, lesi kwakuyisimo esasingagwemeka ukube kwalandelwa imithetho ngendlela efanele. Uthe ukusetshenziswa budedengu kwale mali, kudalwe ukukhokha imali engaphezulu kwekwakuvunyelwene ngayo nokungalandelwa kwemibandela yokusetshenziswa kwemali ngendlela efanele. Lokhu ngokusho kwakhe, kubandakanya nemali eyakhokhelwa abameli baka Adv Mkhwebane ngenkathi elwa izimpi zakhe ezinkantolo. “Le mali eyakhokhwa isingaphezulu kwaleyo yesivumelwano,” kusho umbiko wokuphela konyaka. UMakwetu uthe asikho futhi isinyathelo esathathwa nangenkathi kusetshenziswa uR1.8m ngendlela engacacile ngenkathi kunokungaboni ngaso linye kwaleli hhovisi nabasebenzi balo. Okwenze uMakwetu washaqeka kakhulu, uthe ukusetshenziswa kwemali enguR500 000 ukuthenga impahla engatheni, ngaphandle kokulandela ukuthi kube khona abantu abathathu abafaka izicelo zokwenza umsebenzi waleyo mali. “Kwenzeke into efanayo futhi nangonyaka owedlule,” kugcizelela uMakwetu. Uthe akuzange kuvuleleke ukuthi kube khona abanye abafaka izicelo zokwenza lo msebenzi othinta imali yamathenda angaphezulu kukaR500 000. Uthe kunemisebenzi eyakhishwa ngaphandle kokulandela umthetho wokusetshenziswa kwemali yabakhokhi bentela, iPublic Finance Management Act (PFMA).