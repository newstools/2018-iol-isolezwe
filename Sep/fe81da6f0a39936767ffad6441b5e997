ABAGIBELI abangaphezu kuka-1 000 ebebethukuthele begane unwabu, bagasele kwaLoliwe eMlaza, bangqongqisa isitimela nezimoto zabasebenzi ezine. Ngokusho komthombo ozibonele ngesikhathi kwenzeka lesi sigameko, abagibeli ebebehamba bekhuza iziqubulo, bacikwe ukungafiki ngesikhathi kwezitimela eziteshini abagibela kuzo. “Bebethi sebekhathele ukufika sekwedlule isikhathi emisebenzini. Abanye bathi sebebhuquza emakhaya ngemuva kokuxoshelwa ukufika sekwedlule isikhathi,” kusho umthombo ocele ligodlwe igama lawo. Omunye umthombo uthe laba bagibeli badinwe ukulinda isitimela kusukela ngabo-4 ekuseni. “Bathe uma bebona kuphela imizuzu engaphezu kuka-30 singaqhamuki, baqala bashisa isitimela ebesinosuku sizimele. “Basuke lapho baqonda emahhovisi akwaPrasa, lapho befike khona bajikijela ngamatshe ibhilidi maqede bashisa izimoto ezine okuyiVW Polo Hatchbag, amaVW Sedan amabili neNP200. Bacekela phansi iHyndai 120 nekhanda lekhoshi yesitimela.” Okhulumela amaphoyisa aKwaZulu-Natal, uLt Colonel Thulani Zwane usiqinisekisile lesi sigameko, wathi kube yiqulu labantu abangaphezu kuka-1 000 elihlasele eMlazi Railway Station ngenxa yokucikwa ukufika sekwedlule isikhathi kwezitimela. “Bacekele phansi amahhovisi adayisa amathikithi, bashisa izimoto ezine futhi balimaza ikhoshi yesitimela.” Uthe kuthunyelwe uphiko oluqapha umphakathi uma kunezibhelu, iPublic Order Police namaphoyisa akwaMetro ukuyoqapha isimo. Isolezwe ngoMgqibelo lithole ukuthi umonakalo odalekile okaR8.5 million kodwa akukho msebenzi olimele yize bethukile ngesikhathi kwenzeka lesi gameko.