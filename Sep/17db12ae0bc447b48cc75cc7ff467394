UMnuz Thulani Nxumalo (53) owake waba nguSihlalo womkhandlu olwa nobugebengu, iCommunity Policing Forum (CPF) iminyaka engaphezu kuka-10, udutshulwe ngabantu abangaziwa ngesikhathi esegcekeni lakwakhe eRockdale KwaNdengezi ngesikhathi ephuma emhlanganweni we-ANC. Kuthiwa ngaphambi kokuthi abulawe uNxumalo, laba abebemfuna bake bazama ukumcuthela kwakhe emasontweni amabili edlule kodwa bangamthola ngoba akazange aphumele emnyango. Abahlaseli kuthiwa babecuthe emnyango, babonwa izingane zikamufi bazijikijela ngamatshe babe sebeyabaleka. Kuthiwa baphinde babuya futhi bangqongqoza ewindini nangaleso sikhathi wangaphuma. Unkosikazi kamufi, uNkk Makhosi Nxumalo uthe ukhona umuntu obehlale eshayela ucingo umyeni wakhe embuza ukuthi ukuphi ngaso sonke isikhathi. “Ngaphambi kokuthi adutshulwe emasontweni amabili edlule, bakhona abantu abamcuthela lapha ekhaya kodwa wangaphuma, labo bantu babuyile futhi bazongqongqoza ewindini wangaphuma futhi, kanti nangosuku abulawe ngalo abebesemhlanganweni naye bathi ucingo lwakhe belulokho lukhala lona obeshaya ebuza ukuthi ukuphi waze wagcina eseluvala ucingo ngoba lumphazamisa,” kusho uNkk Nxumalo. Uthe nango-2004, umyeni wakhe wake wadutshulwa kodwa wasinda. Isekela likaSihlalo we-ANC ku-ward 12, uMnuz Mbongeni “Killer” Ngwenya uthe basadidekile ukuthi uNxumalo ubulawe ngobani nokuthi ubulaweleni. “Akukho ukungezwani esingathi kukhona ewadini, amaqabane abambisene kanti nekhansela le-ward okuyikhansela lomphakathi nalo asinankinga nalo kuyasetshenziswana kahle.” Uchaze uNxumalo njengomuntu obezilungele engafuni kuthiwe kukhona umuntu angazwani naye. “Uqabane uNxumalo ubelunge kakhulu indlela nesihluku abulawe ngayo bekungamfanele,” kusho uNgwenya. UMnuz Zenzele Thabethe we-ANC eHenry Bona Zone uthe ukubulawa kukaNxumalo yisenzo sobugebengu, akuhlangene nezombusazwe. “Sinxusa amaphoyisa ukuthi enze umsebenzi wawo futhi siyathemba ukuthi abenzi bobubi bazogcina bevelile,” kusho uThabethe. UNobhala we-ANC KwaZulu-Natal uMnuz Mdumiseni Ntuli uthe uKhongolose uyakugxeka ukubulawa ngesihluku kukaNxumalo. “Nakuba imininingwane egcwele mayelana nokubulawa kwakhe kade ingakacaci kodwa kubukeka sengathi ababulali bebecashe egcekeni likamufi base beyamdubula amahlandla amaningi ngesikhathi efika kwakhe ephuma emhlanganweni wegatsha. I-ANC inxusa izinhlaka zezokuphepha ukuba ziphenye kabanzi ngokubulawa kukaNxumalo,” kusho uNtuli.. Uthe uNxumalo bazomkhumbula njengomuntu obewuthanda umphakathi, ewuvikela nasezigebengwini. Okhulumela amaphoyisa kuzwelonke, uBrigadier Vishnu Naidoo uthe ukhona owesilisa odutshuliwe washona ngesikhathi esegcekeni lakwakhe kodwa wathi ngeke akwazi ukukuqinisekisa ukuthi ubeyini emphakathini. “Amaphoyisa aphenya icala lokubulala, okwamanje imbangela yokubulala ibingakaziwa bekungakaboshwa muntu,” kusho uNaidoo.