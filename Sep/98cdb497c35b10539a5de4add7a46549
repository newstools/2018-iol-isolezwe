OBENGUNDUNANKULU waseNorth West, uMnuz Supra Mahumapelo, akaseyena usihlalo we-ANC esifundazweni saseNorth West kulandela ukuhlakazwa kobuholi bakhe. NgoLwesihlanu ekuseni isigungu sikazwelonke se-ANC sithathe isinqumo sokuhlakaza ubuholi baseNorth West bale nhlangano. Kwenzeka lokhu nje uMahumapelo ubesanda kuhosha imfe esikhundleni sobundunankulu kulesi sifundazwe ngemuva kodlame olwaqutshulwa yizakhamuzi zaseNorth West. Lesi sigayigayi somzabalazo ebesihamba phambili ohlangothini olwaziwa kwi-ANC ngePremier League (okuyiqembu elaliseka owayenguMengameli wale nhlangano uMnuz Jacob Zuma), wazi izolo ekuseni ukuthi akaseyena usihlalo. Lesi sinqumo sithathwe phakathi kwamabili ebuku yisigungu se-ANC ngemuva kwalezi zinxushunxushu ezike zakhungatha lesi sifundazwe futhi zaze zaphoqa uMahumapelo ukuba afake incwadi yokusula. Lezi zindaba zithunyelwe kuMahumapelo ngunobhala-jikelele we-ANC kuzwelonke, uMnuz Ace Magashule, naye owayeyilungu eliqavile lePremier League ngesikhathi esenguNdunankulu waseFree State. Ekhuluma nemithombo yezindaba, uMagashule uthe isigungu esiphezulu se-ANC sithathe isinqumo sokuhlakaza ubuholi bale nhlangano e-North West “ukuqinisa inhlangano nokuyenza ikwazi ukusebenza kahle ukuze ifinyelele kubantu basesifundazweni”. Isigungu esiphezulu sivumelene eNorth West, ngemuva kokuhlangana nobuholi besifundazwe namagatsha e-ANC. Sivumile ukuba sibe nobuholi obuzovuleleka,” kusho uMagashule. Uthe leli thimba elizohola lesi sifundazwe lizokwakhiwa ngenhloso yokuhlanganisa i-ANC nokuyenza ibe ngabaholi bomphakathi abasebenzayo. UMagashule uzoba yingxenye yaleli thimba lobuholi besifundazwe kodwa buzoholwa nguMnuz Job Mokgoro,osebe nguNdunankulu waseNorth West kusukela ngoMeyi. Ngaphandle kokugxila kulokhu, uMagashule ubekhuluma ngodlame oluke lwakhungatha lesi sifundazwe ngemuva kokukhethwa ngo-elethu kukaMahumapelo ngo-2015. Ngempelasonto uMengameli Cyril Ramaphosa ubeseBojana lapho kube nabathe bayamnxusa ukuba ahlakaze isigungu se-ANC kulesi sifundazwe lapho uMahumapelo ahhewulwa khona. - Political Bureau