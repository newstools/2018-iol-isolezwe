UPHUNYUKWE yingqayizivele yethuba lomsebenzi umlisa okhala ngamaphoyisa athi amfutha ngezinhlamvu zenjoloba, wasala ekhubazeke amehlo njengoba engasaboni kahle. Lokhu kwenzeka ngesikhathi kunombhiksho womphakathi athi wayengahlangene nawo. UMnuz Mzokhona Mkhize (51) waseMgababa, eThekwini, ongumfundisi webandla i-12 Apostle uthe usebhuquza ekhaya njengoba engakwazi nokuzisebenzela. Uthi ulimale ngesikhathi umphakathi ubhikishela ukwenyuka kwemali yokugibela ngenyanga eyedlule. Uthe kwangena iqulu labantu befuna amathayi emzini wakhe. Uveze ukuthi waphuma wazithela ephoyiseni elamnikiza ngezinhlamvu zenjoloba. “Ngazama ukuchaza ukuthi kusemzini wami angihlangene nemibhikisho mina, langidubula. Lalingafune kuzwa lutho. Ngabuza ukuthi bangaze bangibulalele kwami, lathi ngeke lingiyeke,” kubalisa uMkhize. Uthe bamshiya equlekile njengoba adubuleka emehlweni nasesiswini. “Ngavuka emva kwamahora amahlanu, sengiphaphama esibhedlela ePrince Mshiyeni. “Udokotela wangitshela ukuthi amehlo ami alimele.’’ Uthe kwenzeka lokhu nje wayesebizelwe emsebenzini enkampanini i-E.P.C njengoba eneziqu zokuba uBoiler Maker. Uthe usephenduke umthwalo njengoba esehlala ekhaya othe ilanga engenzi lutho. Uveze ukuthi usephila ngaphansi kosizi ngoba uyena owondlayo ekhaya, akazi ukuthi uzokwenjani. Uthe wayengakaze azifake izibuko empilweni yakhe kodwa useyazifaka njengoba egqigqa odokotela. Okhulumela uphiko olubheka ukusebenza kwamaphoyisa i-IPID uMnuz Moses Dlamini, uthe lubikiwe udaba kubona. “Lubikwe ngo-Agasti 20, siyaluphenya kodwa akekho obesaboshiwe,” kusho uDlamini.