Ngokombiko wabezimo eziphuthumayo namaphoyisa omgwaqo akukho abebengakwenza ukuhlenga abashonile ngoba bafele endaweni yengozi. Okhulumela amaphoyisa omgwaqo kwaRTI, uNkk Zinhle Mngomezulu uthe iloli iphaphalazile yashayisana neveni. “Iloli beliphambana neveni, ngokophenyo olusenziwe. Iloli liphelelwe amabhuleki laphaphalaza. Liqonde eveni ebiphambana nayo zatholana phezulu, kwafa abantu abathathu evenini, oyedwa oshonile ubeselolini. Kulimale kanzima umuntu oyedwa. Amaphoyisa ayaphenya ngengozi,” kusho uNkk Mngomezulu. Kuphazamiseke kancane ukuhamba kwezimoto kodwa ekuhambeni kwesikhathi isimo sibuyele kwesijwayelekile ngemuva kokususwa kweveni neloli kwabekwa eceleni komgwaqo. Abashonile bebengakadalulwa amagama njengoba kusalindeleke ukuba kwaziswe imindeni yabo ngesehlo.