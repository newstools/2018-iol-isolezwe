IPhini likaMengameli weNFP, uNkk Sindi Maphumulo-Mashinini uhoxise isinqumo sokuba oKaMagwaza Msibi azisholo yena ukuthi ngabe useyakwazi yini ukukhuluma nokusayina nokuthatha izinqumo ezinzima eqenjini. “Ngikwenze lokhu ngoba ngihlonipha umuntu wesifazane futhi ngivikela neqembu alisungule ngesikhathi kucaca ukuthi ipolitiki yaseNingizimu Afrika iqhoqhobelwe abesilisa kuphela. Manje inhloso enkulu ukuba sisebenze sakhe iqembu ukuze silungiselele ukhetho luka-2019 njengawo wonke amaqembu,” kusho uNkk Maphumulo-Mashinini. Ukusho lokhu nje kuzothi namhlanje ngeSonto oKaMagwaza Msibi ayokwethula umkhankaso wamavolontiya eqembu labo eDumbe. Lo mholi wahlatshwa ukugula ngo-2014 Novemba ngemuva nje kwezinyanga ezimbili ayefungiswe njengePhini likaNgqongqoshe wezeSayensi nobuChwepheshe. Kusuka lapho unyamalale emehlweni omphakathi kwaze kwaba uqala ukubonakala ngo-2016, ngesikhathi kulungiselelwa ukhetho lohulumeni nasekhaya . Njengoba sekuthathwe lesi sinqumo, nabaholi beNFP babonakale behambele eNdumiso Campus, kuleli sonto beyokhankasa kubafundi. Bebephelezelwa indodakazi kaNkk Magwaza Msibi, uNksz Gugu Gumede odlala kuZalo.