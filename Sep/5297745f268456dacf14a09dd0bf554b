UMnuz Sibusiso “Mithise” Nxumalo (26) kuthiwa ulahleke ngoSepthemba 1 . Ngokusho kosondelene nodukile futhi abebehlala naye, uMnuz Sbongiseni Nxumalo, uSibusiso wagcinwa ehlezi endlini yakhe. Akabange esabonakala noma eshayelwa ucingo engatholakali, icala laze lavulwa ngoSepthemba 4. “Okusikhathazayo ukuthi washiya zonke izimpahla zakhe endlini, nezinto zakhe ezibalulekile okusho ukuthi akuyena umuntu obalekile noma ozihambele ngokuthanda. Sekuyophela inyanga aduka, sikhathazekile manje ngoba asazi ukuthi usaphila noma ubulewe yini. Nomndeni wakhe ukhathazekile kakhulu njengoba sebebheke yonke indawo abamtholi,” kusho uSbongiseni. Okhulumela amaphoyisa KwaZulu-Natal uCaptain Nqobile Gwala uthe baphenya icala lokulahleka komuntu. Abanolwazi ngokuduka kwakhe kuthiwa abathinte isiteshi samaphoyisa saKwaMashu.