UBonang akekho kuleli njengoba eseNew York lapho kuqhubeka khona umhlangano weNhlangano yeZizwe. Ubephethe uhlelo lwengxoxo ebizwa nge Leave No Girl Behind, obekudingidwa udaba lokuthuthukisa abesifazane emhlabeni. Kusasa uzobe ethamele ikhonsathi iGlobal Citizen Festival khona eNew York, okuyikhonsathi azophatha uhlelo lwayo uma isikuleli ngoDisemba 2. Umshushisi, uDuduzile Robertse, uthe waziswa ngecala ngoSepthemba 10 futhi isimemo sokuya e-United States wasithola ngoSepthemba 17. Uthe incwadi egunyaza ukuboshwa kwakhe izosetshenziswa ngo-Okthoba 4, okusho ukuthi uma uBonang ehluleka ukuvela enkantolo ngalelo langa, uzoboshwa. UBonang uthweswe icala lokungayikhokhi intela yakhe phakathi kuka-2008 no-2017 neyebhizinisi phakathi kuka-2014 no-2017. Imali ayikweletayo ayidalulwanga. Abazali bakaBonang bebekhona enkantolo. Ummeli wakhe uCharl Coetzee, uthe uBonang useNew York kwiNhlangano yeZizwe futhi uzothamela ikhonsathi ngoMgqibelo. Utshele inkantolo ukuthi nakanjani uBonang uzobe ekhona enkantolo ngo-Okthoba 4. Uthe ngesikhathi ethunyelelwa amasamanisi ngoSepthemba 10 wayeseNew York emcimbini iNew York Fashion Week. Okhulumela uphiko lwezokuShushiswa koMphakathi, uPhindi Mjonondwane, uthe incwadi egunyaza ukuboshwa isho ukuthi izobanjwa kuze kube wu-Okthoba 4 ngenxa yokuthi amasamanisi awanikezwanga uBonang siqu sakhe. “Uma ehluleka ukuvela ngomhlaka-4, izobe isisebenza. Ufana nawo wonke umuntu futhi ngeke aphathwe ngendlela ekhethekile,” kusho uMjonondwane. NgoLwesithathu umlingisi weGenerations: The Legacy, uRapulana Seiphemo, naye ubevele enkantolo efanayo ngamacala athinta ukungayikhokhi intela. African News Agency