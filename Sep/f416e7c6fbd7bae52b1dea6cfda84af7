USpoor uboshwe ngeSonto emhlanganweni kaNgqongqoshe wokumbiwayo, uMnuz Gwede Mantashe nomphakathi waseXolobeni obusenkundleni yezemidlalo eseduze kwesikole iXolobeni Junior Primary, eMbizana. Ubhekene necala lokuvukuza umphakathi ngaphansi komthetho iRiotous Assemblies. Ngempelasonto, uMantashe uhambele imiphakathi ehlukene ngenhloso yokuzwa imibono yawo ngezimayini. Uhambele umphakathi wakwaSomkhele, eMtubatuba lapho kunemayini yamalahle okunomsindo ngezinhlelo zayo zokuthi inwetshwe. Umphakathi ongahambisani nokuthi inwetshwe ukhala ngokuthi ingcolisa umoya, iqhekeza izindlu futhi awuzange uthintwe ngendlela efanele ngezinhlelo zayo. Kusalindwe isinqumo senkantolo enkulu eseMgungundlovu emuva kokuthi uJaji Rishi Seegobin ecele ukunikwa isikhathi sokucubungula isinqumo sakhe. Umphakathi onezikhalo ubuphakamise ukuthi ivalwe imayini ize ivulwe uma isilandela yonke imithetho yokusebenza. UMantashe ucele abaphathi bezimayini ukuthi babe nobudlelwano obuhle nomphakathi ukugwema izinkinga eziba khona ngokuhamba kwesikhathi. “Sikhathazekile ngobudlelwano obungebuhle phakathi kwezimayini nemiphakathi eyakhelene nazo. Kufanele abaphathi bezimayini baqinisekise ukuthi ubudlelwano babo nemiphakathi busesimeni esifanele ukuze kuthi uma kukhona ukungaboni ngaso linye izinhlaka ezithintekayo zibulungise. Sizoqinisekisa ukuthi izimayini zilandela umthetho futhi zihlomulisa imiphakathi ezakhele,” kusho uMantashe. Usole uSpoor ngokugovuza umphakathi wathi, izithangami zakhe zokuhlangana nabantu baseMtubatuba nabaseXolobeni uzenzele ukuzwa imibono yabo. “Ekugcineni kufanele sizwe imiboni yazo zonke izinhlaka ezithintekayo ukuze siphume nesinqumo sokuthi iyaqhubeka imayini eXolobeni noma cha. Asibafuni abameli abaphazamisa imihlangano yethu,” kusho uMantashe.