Lokhu kushiwo nguNkk Nomagugu Simelane-Zulu, okhulumela i-ANC esifundazweni, kulandela ukuthi ibe yimpumelelo ingqungquthela yaseHarry Gwala. Lesi sifunda sibe sematheni kubulawa abaholi abaningi, okubalwa kubona noMnuz Sindiso Magaqa, owake waba nguNobhala jikelele we-ANC Youth League. Kule ngqungquthela kukhethwe umngani kaMagaqa esikhundleni sikamgcinimafa walesi sifunda, uMnuz Les Stuta, owageqa amagula ngokufa kwalo mholi ngesikhathi kunomngcwabo wakhe. UNkk Simelane-Zulu uthe konke kulele esigungwini sikazwelonke ngokuthi ngabe sizolivula yini elinye ithuba lokuthi kube nezingqungquthela. “Umnqamulajuqu wokuhlalisa zonke izingqungquthela ubusekupheleni kuka-Agasti ngakho kulele esigungwini esiphezulu se-ANC ukuthi siphinde sihlangane sinqume ukuthi sizolivula yini elinye ithuba. Uma lingavulwa elinye ithuba okusho ukuthi izingqungquthela zizoze zibe ngemuva kokhetho,” kusho uNkk Simelane-Zulu. Mayelana nobuholi obukhethiwe eHarry Gwala, uthe unethemba lokuthi uzoqhubeka umsebenzi obese wenziwe kulesi sifunda wokusibumba. “Sibafisela inhlanhla abaholi abakhethiwe eHarry Gwala. Lobu buholi ngeke sibunike umthwalo ongaphezulu kwamandla. Sinethemba lokuthi luzoqhubeka ubumbano,” kusho uNkk Simelane-Zulu. Uthe ngesikhathi kuqala ingqungquthela yalesi sifunda bathola incwadi eyayivela kwabanganeme bethi bazoya enkantolo kodwa bagcina bengayanga. Mayelana nokubulawa kwabaholi kulesi sifunda uthe wubugebengu lobu wathi izinhlaka zikahulumeni zimatasa zilwa nalesi sihlava.