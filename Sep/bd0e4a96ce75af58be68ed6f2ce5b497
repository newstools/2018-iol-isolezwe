KULIMALE abantu ababalelwa ku-100 kushayisana izitimela ezimbili e-Selby, eGoli, ngoLwesibili ekuseni. Abezimo eziphuthumayo bafice izitimela zombili zisekujantshi. Kubikwa ukuthi abanye babagibeli bese behlile bemi ngaphandle kwesitimela ngesikhathi kufika abezimo eziphuthumayo. Okhulumela abezimo eziphuthumayo kwa-ER24, uMnuz Russel Meiring uthe abezimo eziphuthumayo bahlele indawo yokwelapha abantu abalimalile eduzane nalezi zitimela. “Abezimo eziphuthumayo balaphe abantu ababalelwa ku-100 abatholwe benemihuzuko. Ngenhlanhla akekho olimele kakhulu,” kusho uMeiring. Uthe kukhona abanye abayiswe esibhedlela esiseduze kodwa nabo bebengalimele kakhulu. Eminye imininingwano ngale ngozi ibingakavezwa ngoba amaphoyisa asakhona endaweni yesigameko ayaphenya. Abakwa-Metrorail abakaphawuli ngalolu daba. 