Abanikazi be-Aloe Lifestyle Hotel esemgwaqweni ophakathi kweGingindlovu neMelmoth, bazwakalise ukuphoxeka kwabo njengoba bephumele obala bathi uZuma akahlangene nalo futhi abakaze bamcele nokuba abaxhase. Okhulumela isigungu sabanikazi be-Aloe Lifestyle, uMnuz Sfiso Ngubane, uthe leli hhotela lakhiwe abantu abazalelwe bakhukela eShowe kodwa asebephumelele empilweni, nabazimisele ukwenza okungcono emphakathini wangakubo. “Kuyinhlamba ukuthi umsebenzi ongaka owenziwe abantu abamnyama abayizingane zendawo, bese kubakhona abawubukela phansi nabawubeka amabala. Siyazi ukuthi abantu abaningi abafuni ukubona umuntu omnyama enza into enhle. Uma ephumelela kuthiwa uthwele. Le nto yangena yagxila yenziwa abamhlophe njengoba kwaziwa ukuthi yibo okufanele babe nezinto ezinhle neziletha umnotho emphakathini. Ngakho kusiphethe kabi ukuthi bese kuthiwa leli hhotela elikaZuma ekubeni engahlangene nalo. Sesiyafisa nokwazi ukuthi kanti uyokuthola nini ukuphumula ngoba phela usethathe umhlalaphansi, asibhekile ukuthi ngabe namanje usahlukunyezwa amataniswe nezinto angahlangene nazo,” kusho uNgubane. Uthe leli hhotela lakhiwa ngemuva kokuthengwa kwe Bed and Breakfast ebinamakamelo angu-15, yabhidlizwa kanti ngaleso sikhathi badale amathuba omsebenzi angaphezulu kuka-200. Uthe namanje njengoba isiphothuliwe babheke ukuqasha inqwaba yabantu bendawo ukuze babathuthukise ngokwamakhono. “Leli hhotela linamakamelo angaphezulu kuka-40 okuhlanganisa nawezicukuthwane ezisezingeni lomengameli. Akugcini lapho sinendawo yokubambela imihlangano. Sikwenze lokhu ngoba singafuni ukutshala imali emadolobheni esisebenzela kuwo kodwa besifuna ukubuyisela endaweni yakithi ukuze nayo inothe. Nokho bakhona abatshalimali abasilekelele ukuze konke kube yimpumelelo. Sikholwa wukuthi sizokwazi ukuba nabavakashi abaphuma nasemazweni angaphandle njengoba sinothe ngomlando wamaZulu namaNgisi. Ngisho iSilo uCetshwayo sakhothamela khona lapha. Abefundisi baseNorway bafikela lapha njengoba benezimishini. Inkosi yamaNgisi, uGeorge yake yavakashela la yingakho iShowe inobudlelwane ne-England neNorway ngalezi zinto engizibale ngenhla. Kukhona ngisho iliba likamama weSilo Samabandla esibusayo. Kukhona ngisho inkambu yamabutho eSilo uShaka evakashelwa kakhulu. Yingakho siqoke ukuthi leli hhotela libe nezindawo ezibhalwe ngomlando ochaza kabanzi ngoZulu,” kuphetha uNgubane.