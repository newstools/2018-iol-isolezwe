USOBISHINI ummeli womholi wakwaShembe osakhothama inkosi Vimbeni “Thingolwenkosazane” Shembe, omiswe yinhlangano yabameli iKwaZulu-Natal Law Society ngezinsolo zokuqola umuntu abemmele imali yokuthenga umuzi. UMnuz Zwelabantu Buthelezi, owufakazi oqanda ikhanda ecaleni lombango wobuholi bebandla lamaNazaretha, umiswe ngoJuni 15 yiNkantolo eNkulu yaseMgungundlovu ukuthi angazithathi njengommeli kuze kube kuxazululeka le nkinga. UButhelezi usolwa ngokuqola uMnuz Dumisani Magubane waseMlaza uR380 000 wokuthenga umuzi. Ekhuluma neSolezwe ngeSonto, uMagubane uthe usebenzise ummeli uButhelezi ukuthenga umuzi kwaR eMlaza ngo-2016 kanti uzohlangabezana nenkinga. “Ngafaka uR380 000 kwi-akhawunti kaButhelezi njengommeli ukuze kudluliselwe ubunikazi bomuzi kimina. Inkinga iqale ngesikhathi sengibona kuhamba isikhathi lungafiki esiphethweni udaba lwami lokuthenga umuzi. “Kwayena uButhelezi ubesengibalekela. Ngigcine sengimtshela ukuthi angisaqhubeki nokuthenga umuzi, ngicela angibuyisele imali yami,” kusho uMagubane. Uthe nangesikhathi sekufanele uButhelezi ambuyisele imali ubengasatholakali waze wagcina eselokhu emlandela ehhovisi lakhe eliseThekwini. UMagubane uthe uButhelezi wagcina eyibuyisile imali esempintshelwe ekhoneni. UMagubane uthe ugcine esebike udaba lwakhe enhlanganweni yabameli iKwaZulu-Natal Law Society. Ngokwamaphepha asenkantolo iSolezwe ngeSonto eliwabonile, uButhelezi ugcine esebhalelwe ngabe Law Society, abathe akazange afune ukubambisana nabo waze wabizelwa enkantolo. Kusuka ngo-2016 uButhelezi uhamba inkantolo ngaleli cala. Ngo-Ephreli 20 nonyaka uButhelezi uyalelwe yinkantolo ukuthi athumele incwadi efungelwe uma ephikisana nokuthi angamiswa ekubeni wummeli. Le ncwadi bekumele ayilethe enkantolo ngoMeyi 11 nonyaka kodwa akakwenzanga lokhu. Icala ligcine libuyele enkantolo ngoJuni 15, lapho kuphume khona isinqumo esithi uButhelezi usemisiwe ekubeni wummeli. Emacaleni abhekene nawo, elokuthi wahluleka ukwenza umsebenzi. Elesibili elokuhluleka ukwazisa ummangali ngokuqhubekayo esicelweni sokuthengwa komuzi nokubuyisela imali akhokhelwa yona, elesithathu elokuhluleka ukusebenzisana neLaw Society futhi wahluleka ukuletha amafayela nokunye. UButhelezi wuyena owamemezela igama lomholi waseThembezinhle ongasekho emhlabeni, inkosi uVela Shembe ngesikhathi kutshalwa uThingo eBuhleni ngo-2011.