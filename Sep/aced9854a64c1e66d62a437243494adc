Isolezwe lithole ukuthi buphele sekumuncu ubudlelwano obuqale ngoFebhwauri nonyaka ngesikhathi uMakhosi ‘Trouble Maker’ Luthuli enikelelwa uR100 000 obufakwe ngusomabhizinisi uMnuz Sandile Zungu obenxenxwe yiMeya. UMakhosi (46) owahlinzwa ngoJulayi yisibhedlela esisebenzisana nenhlangano i-Operation Healing Hands ePitoli, uzifikele emahhovisi ephephandaba ezokhala ngokuthi akaze ayithole imali ayinikelelwa. Ukhale ngokuthi akayazi ukuthi yaphelelaphi ngoba ayikaze ifike ezandleni zakhe. Uthe kwale ngisho edinga imali yokuya ePitoli akazange ayithole, kwadingeka azizamele. “Kuyangikhathaza ukuthi njalo uma kubhalwa emaphephandabeni kuthiwa ngathola uR100 000 ekubeni ungafikanga kimina. Ngake ngazama nokuthinta uZungu kwathiwa uphesheya ngoba bengidinga imali,” echaza. Lo mdlali okusadingeka aqhubeke nokuhlizwa, uthe usayidinga imali ngoba ukulungisa imihlathi kukodwa kubiza uR15 000. Lo mdlali osamboze umlomo ngesimfonyo, uthe yize ehlinzwa mahhala kodwa ezinye izindleko uyazikhokhela. “Ukhona umehluko selokhu ngihlinziwe ngoba sengiyakwazi ukudla nokukhuluma, nehlo selivulekile. Kusazothatha isikhathi ukuthi ngiphole ngoba ngoNovemba ngiyabuyela ePitoli ukuyobheka ukuthi kuhamba kanjani,” kusho uMakhosi. UMnuz Wiseman Mkhize okhulumela iZandile Gumede Foundation uthe yize babezama ukusiza kodwa ubudlelwano bugcine bungebuhle. Uthe bambikela uZungu ngalokhu ngoba nguyena obenikelile. “Imali ayenikelelwa yona yayingeke yanele zonke izindleko zokukwelashwa. Sacela uZungu ukuthi anikele ukubhekelela izidingo zosuku ngoba bese kudingeka adle ngendlela ethize ehlukile. Besiletha ngisho ukudla nyanga zonke obekuphuma kuyona le mali. Saphoxeka esesitshela ukuthi akasakufuni ukudla, wathinta ngisho usihlalo wenhlangano efuna iLaptop nemali yokugibela ibhanoyi,” kusho uMkhize. Uthe uZungu wayefuna ukuthi kuxoxwe naye lo mdlali kodwa indlela ayengasezwa ngayo, waduba yonke into. Uveze ukuthi babone kwabezindaba ukuthi usesizwa abanye ngoba ubengasafuni nokukhuluma nabo. Lo mdlali useneminyaka engaphezu kweyisikhombisa ephila nomdlavuza ohambisana nesimila ebusweni. Muva nje ubevakashelwe iSadtu yamnikelela ngoR20 000.