Umphakathi ukhala ngokuthi usufile ukukhokha imali enkulu uhambisa izingane ezinkulisa ezikude ngenxa yokuthi abayakhelwa umasipala ayisebenzi kodwa induna iqashisa ngayo. “Sinenkulisa lapha endaweni kodwa ayiwusizi ngalutho umphakathi ngenxa yokuthi induna uHlatshwayo iyenza eyayo. Iqashisa ngayo kubantu abazimele nabasuke befuna ukuzisebenzisela yona noma ukwenza imicimbi. Sinenkinga enkulu ngoba labo abangenayo imali yokukhokhela izimoto ezingahambisa izingane ezinkulisa bagcina bezibeka komakhelwane noma zihambe nezindala ziye eNhlophenkulu Primary yize sinayo inkulisa yethu. Kade le nkulisa yakhiwa kodwa asazi ukuthi kungani umphakathi ungavunyelwa ukuba uyisebenzise. Sibona kudlalwa ngathi ngoba singabantu basemakhaya abathathwa njengabanganaki nabangazi lutho,” kusho esinye isakhamuzi esicele ukuba singadalulwa ngoba sisaba ukuhlukumezeka nomndeni waso. Kule nkulisa okwamanje kuthiwa kuhlala izisebenzi ezakha umgwaqo osuka kwaNongoma obheke eVryheid . Kuthiwa zibeke ngisho amathuluzi azo kuyo kanti amanye amalungu omphakathi awaneme neze ngalokhu. Induna yaseNhlophenkulu, uMnuz Dumisani Hlatshwayo, ithe akulona iqiniso okushiwo ngayo ngoba akazi ngisho izikhiye zale nkulisa ukuthi zihlalaphi. “Uyazi ngiyasukelwa futhi angikaze ngiqashise ngale nkulisa. Khona uma sekuthiwa ngiyaqashisa ukuba abantu benze imicimbi bangahlangana kanjani ngoba phela indlu encane lena eyigumbi elilodwa. Ngaphandle kwalokho le nkulisa yakhiwa ngo-2009 kusaphethe i-IFP KwaNongoma. Nokho kwaba nezidubedube kwase kuba khona i-NFP. Kukho konke lokho akekho owayenake le nkulisa ngoba yayisicekelwe phansi,kungasekho ngisho amafasitela nomnyango. Kuthe uma kuqhubeka isikhathi kwafika inkontileka eyakha lo mgwaqo ohlanganisa iVryheid noNongoma yacela indawo yokuhlala. Ngenxa yokuthi le nkulisa iyona ebikhona futhi ingasebenzi isicekelwe phansi, ngabanikeza yona. Bafike bayilungisa kabusha bafaka konke okwase kukhishiwe.,” kusho uHlatshwayo. Uqhube wathi kuthe ngoJulayi kwafika ikhansela uMnuz Thulani Mthethwa lakhipha incwadi ebiyalela labo sonkontileka ukuba baphume ngoba kunezinhlelo zokuba mhlaka 1 Agasti 2018 inkulisa izonikezelwa umphakathi ngokusemthethweni. Uthe yize sebephumile osonkontileka kodwa inkulisa isahleli ayisebenzi futhi nomphakathi awukanikezelwa yona. UMthethwa ephendula uthe udaba lwale nkulisa ululwe kakhulu kodwa akazimisele ukuchaza amaphutha enzeka eminyakeni engu-10 eyedlule. Uthe bavumelene nosonkontileka ukuba baphume , babanikeza isikhathi esiyinyanga kanti sebevele bahambile kodwa bebesalungisa izinto ezincane bese bedlulisa izikhiye kuye ukuze ayinikezele umphakathi ngokusemthethweni. Uvumile ukuthi umphakathi wakule ndawo ubuthwele kanzima ngokungasebenzi kwale nkulisa ngoba ayikho enye ekhona endaweni.