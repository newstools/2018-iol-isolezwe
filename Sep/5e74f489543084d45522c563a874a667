BASAZOBOSHWA abazotholakala nensangu emakhaya abo yize kuleli sonto kube nenhlokomo kwabaningi bejabulela isinqumo seNkantolo yoMthethosisekelo ethe ngeke kusaba yicala ukutholakala nensangu ekhaya, inqobo nje uma ungayidayisi. Yize abantu bakuleli becabanga ukuthi selokhu kuphume isinqumo, sebengenza noma yini ngensangu ekhaya, izazi zithi inkantolo ikubeke kwacaca ukuthi umthetho ovuna insangu uyoze usebenze eminyakeni emibili ezayo. Njengamanje uhulumeni usanikwe isikhathi sokuthi uqhamuke nomhlahlandlela oqondile ngalokhu. Abenkolo yamaRasta eThekwini batshele leli phephandaba ukuthi banokudideka ngalo mthetho njengoba bona khona kuleli sonto, beshaywe ngamaphoyisa abathole nensangu besekhaya. Bakhala nangokuthi selokhu kuphume isinqumo, amaphoyisa anabo shaqa ngensangu, abasaqondi ukuthi kanti lesi sinqumo besithini. UMnuz Shaun Sprinks (32) waseMbilo uthi: “Sifuna ukukhululeka sibheme njengabo bonke abantu ababhema iluzi. Izolo nakuthangi amaphoyisa afike asisesha asiphatha kabi. "Kukhona abafowethu abashayiwe ngoba baficwe bebhema ngemuva kwelinye ibhilidi elingasebenzi. "Sifuna ukwazi ukuthi lo mthetho uphasiselweni ngoba awusisizi ngalutho thina." UMnuz Quinton Ndondo (27) uthi bakhathele ukubhema ngokuntshontsha ekubeni nohulumeni useyabona ukuthi ayikho ingozi ehambisana nensangu. “Angazi kungani ezitolo ufica lezi zinhlobo sikagwayi abahlala bekhala ngazo odokotela ukuthi ziyagulisa. "Mina yangisiza insangu ngigula ngikhwehlela kubuhlungu nesifuba. Ngaqala ukuyibhema, kwaphela amasonto amabili wangiyeka umkhuhlane ngangabe ngisakhwehlela,” kusho uNdondo. UMnuz Shaun Magoranga (28) ohlala eChatsworth uthi kuyabajabulisa ukuthi nohulumeni useyasibona isidingo sensangu kodwa kumele abakhulule ngokugcwele. “Insangu iyikhambi. Kuningi abantu abangasizakala ngakho ensangwini. Kodwa asifuni ukulokhu siyibhema ngokuyintshontsha kanje ngoba seyiphasisiwe. "Ayifane nabanye ogwayi itholakale nasezitolo,” kusho uMagoranga. Yize la marasta ecabanga ukuthi lo wumthetho ophasiswe wuhulumeni, kodwa uNgqongqoshe wamaPhoyisa kuleli uMnuz Bheki Cele, kuleli sonto uthe yena ukube bekufunwe uvo lwakhe ngensangu, ubezothi ayingalinge nje ibe semthethweni. Nokho akusekho ezandleni zikaCele njengoba inkantolo isikhulumile. Osekusele wukuthi uhulumeni aqhamuke nento eqondile ngokuthi yinsangu engakanani umuntu angeke aboshwe uma itholakala kuye.