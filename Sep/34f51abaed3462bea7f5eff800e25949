Ngifunde ephephandabeni kuthiwa ubuholi be-ANC esifundeni iTheku bufuna ukuxoxa namalungu kaKhongolose akhetha ukuzimela okhethweni ngo-2016. Ake ngilungise lapha, bonke abazimela abakaze bawushiye uKhongolose yizinkinga nenkohlakalo okwenziwa ubuholi besifundazwe nobeTheku ezadala umphakathi uvele uthi abazimele nangempela kwenzeka. Ngenzela ukucacisa lokho. Okunye okumele sikukhulume wukuthi umphakathi omningi waseThekwini owalinyazwa ngokufunzwa amakhansela abaholi besifunda seTheku awujabulile. Namanje umphakathi usadiniwe. Ukukhuluma nabazimela ngeke kwenze mahluko. Nikwenza lokhu ngoba senifuna amavoti noma seniwuqala kabusha umbutho? Uma nilungisa amaphutha kumele nibize wonke amaqabane enawona kuqala ngoba umphakathi wazi wona la maqabane nina buholi besifunda anaziwa emphakathini. Naziwa ngemisebenzi yenu emibi yokufunza umphakathi amakhansela uma nihluleke ukuzithoba emphakathini ivoti ngo-2019 nango-2021 lizoya emakhanseleni azozimela futhi. Inkinga enkulu esibhekene nayo wukuthola ubulungu be-ANC emagatsheni. Kuyaqala lokhu akukaze kwenzeke. Selokhu kwangena lobu buholi ubulungu asibutholi. UNobhala wesifunda seTheku uMnuz Bheki Ntuli usikhomba konobhala emagatsheni. Njengoba onobhala kuyizingane zamakhansela sizobuthola kanjani ubulungu ngoba phela lezi zingane zivikela isinkwa zona ngobulungu? Kungani kumele kuthiwa asiye ehlathini sibhekile? Usho kanjani ukuthi angiye kumuntu ozohlezi engatholakali kodwa ngobusuku unikeza omama abathize ukuthi abayojoyinisa labo ababanike imixhaso kuphela? Miningi imikhuba ebuholini besifunda ngoba bunesandla kule nto eyenzeka. Uma beshayelwa izingcingo sengathi kabazi ngale nkinga kodwa emakhoneni bayahlangana nalaba bantu ababulala umbutho. Siwutholile umyalezo wokuthi emagatsheni aseThekwini wonke ngenyanga edlule bekujoyiniswa ubulungu. Umbuzo wami uthi ngaphambi kwalokho senihlanganile yini namaqabane wonke ama-ward nawachazela ngomyalezo? Njengoba sizokhipha imali yethu sizothemba kanjani ukuthi izokhokhelwa ngoba kade sasigileka sikhokhe bese siyakhishwa uma sekukhethwa ubuholi. Ngizokwenza isibonelo njengaku-ward 78 eMlaza lapho ikhansela lingusihlalo bese kuthi indodakazi yekhansela ibe ngunobhala bese indoda yalo iba kwiBEC. Kuyona leyo BEC kunezalukazi zaku-ward 84 ezinikwe ubulungu ku-ward 78 yini ezolunga? Lolu hlelo lokujoyinisa umphakathi kungani ningalwenzi ngenye indlela? Kungaphela isonto ubufakazi bungabuyile bokuthi ukhokhile nezimfanelo zakhe azithole njengoba zinjalo njengoba kunamakhansela eThekwini axosha noma akhela ababengahambisani nawo amatulo okuthi baxoshwe emisebenzini, kusalungiswa nalapho? Njengoba amalungu ekomiti ye-ward enikezwe umyalelo wokuthi alandele abantu abasebenzayo njengezinduna, kusemthethweni yini lokho baholi be-ANC? Kusemthethweni yini ukuthi ubulungu bethu buhlale ezikhwameni zamakhansela? Sengizovala laba bantu enabalaxaza ngo-2016 yibona abazokwenza ukuthi nikwazi ukungena emphakathini uma ningaxoxanga nabo, khohlwani baholi amavoti. Siyawuthanda impela uKhongolose kodwa uma niqhubeka nale nto yenu amagatsha amaningi azohamba kodwa ithuba lisekhona ngoba akumnandi ukubona iqabane elidala elazabalaza lingenabo ubulungu. Esinye isilwane okumele nibhekane naso yilesi okuthiwa wuhlu lwabazovotelwa ebuholini. Okukhishwa abantu abathandwa wumphakathi kuyona. Unobhala omusha wayichaza kahle sayizwa ukuthi isuke yenziwelani. Asithembe ngeke isenzeka. Unobhala, uMnuz Mdumiseni Ntuli, sesithembe wena nomfo kaZikalala ukuthi nizokwazi ukubuyisela uKhongolose ebantwini ngoba eyi uthando emphakathini bese luphelile kodwa nje ukuxolisa ngokuwufunza abantu abangaziwa kuyonisiza bese niyaqinisekisa ukuthi ngokulandelayo ngeke nisawuphinda. Niyobe nisebenzile. Nginifisela inhlanhla, sengathi konke okuhle ebenikucabanga ngombutho kungalunga baholi.  Zamani Kheswa EThekwini