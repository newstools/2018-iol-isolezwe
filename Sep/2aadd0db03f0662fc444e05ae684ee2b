Amaphoyisa asanda kukhipha isexwayiso sokuthi abantu abapheze ukusabalalisa izithombe nama-video kwabasolwa uma kungukuthi abakabekwa amacala futhi bengakakaveli eNkantolo. Lokhu kunika amaphoyisa ubunzima kugcine kulonile icala uma kudingeka ukuthi kukleliswe uhlu lwabasolwa ngenhloso yokubahlonza. Ukuthuthuka kobuchwepheshe bomakhalekhukhwini sekudale ukuthi kwajwayeleka nje ukuthi abantu bathwebule noma baqophe noma yini ephambi kwabo, ngisho kungathiwa leyo yinto ilulaza lowo osuke eveziwe. Kuba yinkinga kakhulu uma kungukuthi lokho kuqopha umuntu kulimaza uphenyo lwecala. Kahle hle kumele abantu behlise ukuthathela izinto phezulu nokuzenza izintatheli becindezelwa ilukuluku lokufuna ukuba ngabokuqala ukuveza udaba oluthile. Kuzokhumbuleka ukuthi kamuva nje umdansi we-Afrotainment osolwa ngokudlwengula intombazane engumakhelwane, uNhlanhla 'Sgaqa' Chiliza, igama lakhe laligodlwa emaphephandabeni ngaphambi kokuthi avele enkantolo. Ezinkundleni zokuxhumana nokho abantu babezisabalalisa ubuthaphuthaphu izithombe zakhe okuyinto ebuye iphinde ibeke impilo yomgilwa engcupheni. Esigamekweni sakamuva nje ePitoli, kudlwengulwe intombazanyana eneminyaka eyisithupha, endaweni yokudlela. Kunezinsolo zokuthi umsolwa uyicathamele iyongena emathoyilethi wayibhozomela. Sekusabalaliswe izithombe zakhe nama-video eshaywa ngamakhasimende ayekhona kwenzeka lokhu. Asithembe ukuthi ukusabalala kwezithombe zakhe ngeke kwabeka engcupheni icala.