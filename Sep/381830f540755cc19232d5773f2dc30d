UDkt Lungile Zondi (37) waseMgungundlovu, uthole iziqu zePhd in Anthropology e-UKZN ngesonto eledlule. UDkt Zondi ophinde afundise kulo mkhakha e-UKZN, waba nothando lokwenza i-Anthropology ukuze afunde futhi athuthukise impilo yabantu. Ngesikhathi eqhubeka nokufunda, uyise wezingane zakhe okungamawele abafana aneminyaka eyisikhombisa, wathi akakhethe phakathi kwakhe nemfundo. Ngenxa yothando lokufunda nokuzimela, uthe akangabazanga ukuthi yisinqumo esihle ukukhetha imfundo. Sekuphele iminyaka eyisihlanu bengaxhumani noyise wezingane. UDkt Zondi oke wafundela ukuba ngummeli unyaka owodwa, uthe wayekhuthazwa nguyise obebona kumfanele ngoba uyakwazi ukukhuluma. Ngesikhathi efundela ubumeli ngo-2001 khona kulesi sikhungo, wayengazi lutho nge-Anthropolgy. “Ngathola emuva konyaka owodwa ukuthi eHoward College kunomkhakha weCommunity and Anthropolgy. Ngayeka ukufundela ubumeli ngakhetha lo mkhakha, okuthe sengiqedile ngathola umsebenzi kwenye inkampani,” kusho yena. Wabuye wenza iHonours kwiSociology athe iyefana ne-Anthropology. Waphinde wenza iHonours kwiPolicy and Development Studies walandela ngeMasters. Ubonga ukwesekwa wumndeni wakhe ophenduke abazali bamawele akhe yena exakwe imfundo. Obekwenza kube nzima ukuthi ubeqhubeka esebenza ngesikhathi efunda, wayiqala ngo-2014 iPhd. Ngesikhathi enza iPhd kudingeke enze ucwaningo ngempilo yabesifazane abahlala emigwaqweni eMgungundlovu. Ulwenze kwabaneminyaka ephakathi kuka-19 no-35 ukuthola izindlela abaphila ngazo. “Kwesinye isikhathi siyabahlulela abantu singazi ukuthi yini ebabeke emgwaqweni. Bengifuna ukuthola lokho nokuthi baziphilisa kanjani. Ngithole ukuthi isikhathi esiningi abesifazane abahlala emgwaqweni bahlulelwa abanye abesifazane abangafuni nokubasiza ngemali. Bagcina bezama izindlela zokuthola imali, badayise nangomzimba. Abanye bazenza abafana ukuze bagade izimoto, bathole imali,” kusho uDkt Zondi. Uthe kumvule amehlo ukwenza ucwaningo ngalaba besifazane, okumfundise lukhulu ngempilo yabo. Uyafisa ukuthi bande abazofunda bagogode kulo mkhakha we-Anthrolology, athe abaningi abakawuqondi. Ngaphandle kokwesekwa ngosolwazi base-UKZN okumenze waphothula izifundo zakhe, uthe usizwe nawukulalela umculo wokholo obumvuselela uma sekunzima endleleni. Ebuzwa ukuthi usekulungele yini ukugana njengoba akhetha imfundo walahlekelwa yindoda, uvele wahleka wathi uyise akasafuni agane.