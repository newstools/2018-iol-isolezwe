Cha akunjalo! Mina ngibona ubuthaka babazali njenge mbangela edala ukuthi izingane zingabambeki ezikoleni. Ngike ngaba uthisha, kwathatha iminyaka emibili ukuthi ngibone ukuthi angiwudalelwe lo msebenzi. Ngenhlanhla umyeni wami wangeseka wathi angibuyele esikoleni ngafundela umsebenzi engiwenza manje. Okwangixosha ebuthisheleni kwaba ukusatshiswa yingane ekhulile. Yayihlezi ifika ingawugqokile umfaniswano esikoleni, inuka insangu, kwesinye isikhathi notshwala. Uma kuthiwa ayilande umzali, ifike nabangani bayo abadala. Yamiswa esikoleni wangisabisa ngokungilimaza. Ngaphoqeleka ukuthi umyeni wami angishiye esikoleni abuye angilande. Lokhu kwakungenele ngoba umfana owayemiswe esikoleni wayengangena noma yinini enze akuthandayo. Kubuhlungu ukuthi abazali uma becelwa ukuthi akuzokhulunywa ngezinkinga zezingane ezikoleni abezi, baqhamuka uma sebebona ukuthi ingane ayisafundi. Yimbi le nto. Kungaba kuhle wonke umzali abe wumzali. Izingane siziqaphele ukuthi zenzani esikoleni, sibazi nothisha abazifundisayo sigqugquzele ukuthi bazicebe uma zona esikoleni. Lokhu kungawenza umehluko.  Fikile Muthwa EPORT SHEPSTONE