"USATHANE ngeke alunge, usephinde wahluleka" Lawa ngamazwi ashiwo uBonginkosi Dlamini odume ngelikaZola kwi-video ayifake ezinkundleni zokuxhumana ememezela ukushaya kwakhe ibuya kuthelevishini njengoba ezothula uhlelo oluthi Hope with Zola oluzodlala kuMoja Love TV (157), kusuka ngo-Okthoba 2, ngo-9:30. Kulolu hlelo uZola uveze ukuthi uzobe enza okufanayo nayekwenza ohlelweni iZola 7, la ayesiza khona abantu abahlukene emphakathini kodwa ikakhulukazi intsha. "Lolu hlelo aluhlukile nalolu engangilwenza kudala. Namanje ngizokwenza lokhu engazalelwa ukukwenza okuwukushintsha izimpilo zabantu. Kusazoba mnandi abantu abalinde njengoba bezongibona maduzane nami futhi sengikulindele ukushintsha izimpilo zabantu," kusho uZola. Le nsizwa yashintsha izimpilo zabaningi ifika kuthelevishini ngohlelo lwayo iZola 7, olwalukhonjiswa kuSABC 1 futhi yazakhela ugazi kwabaningi ngalo.  Kodwa konke kwaphela njengamazolo ebona ilanga ngesikhathi kuvela abesifazane abahlukene ababethi bahlukunyezwa uZola. Izinto azimhambelanga kahle ngemuva kwalamahebezi njengoba ngisho ikusasa lakhe empilweni nasekulingiseni lavele lashabalala. Kodwa wabuya ekwethuleni izinhlelo njengoba isizini yokuqala yohlelo Utatakho yayethulwa uyena. Kodwa akabange esaqhubeka nokulwethula lolu hlelo ngemuva kokuvela kwamahebezi okuthi wayekhala ngezinto eziningi ezenzeka uma beshutha lolu hlelo.  Enkundleni zokuxhumana kujabule iningi ngesikhathi uZola eveza lezi zindaba. Abaningi bambongelile ngokunikwa into ayithandayo okuwukusiza emphakathini. Imizamo yokuthola uNolwazi Mashabane okhulumela lesi isiteshi ngalezi zindaba ayiphumelelanga njengoba ucingo lwakhe belukhala lungabanjwa.