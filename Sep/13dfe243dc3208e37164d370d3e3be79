URamaphosa usho lokhu izolo emuva kokuvula ngokusemthethweni umfuziselo kaMandela osemahhovisi e-United Nations (UN) eNew York. “UMandela wayengumholi othanda uxolo, owadela konke ukuze abantu baseNingizimu Afrika bakhululeke. Siyathemba umfuziselo uzoba yisikhumbuzo kubo bonke abaholi ukuthi kufanele benze umhlaba ube yindawo engcono, balethe impilo esezingeni kubantu futhi baqinisekise ukuthi kunokuthula,” kusho uRamaphosa. UMengameli we-United Nations General Assembly, uNkk Maria Fernada Espisona, uthe bancane kakhulu abantu abashukumisa umhlaba ngendlela okwenza ngayo uMandela, yingakho umfuziselo wakhe ufakwe kwi-UN. “Umfuziselo kaMandela awakhiwe ngoba usivusela izinhlungu kodwa wakhelwe ukusikhumbuza ukuthi silwe nobandlululo, ukungalingani nokucindezelwa kwabantu. Kufanele siqinisekise ukuthi kunokuthula emhlabeni futhi sihlala kahle singabantu abahlukene,” kusho uNkk Espisona. UNobhala we-UN uMnuz Antonio Gutteres uthe umfuziselo kaMandela uzokhumbuza bonke abaholi ukuthi babuyise ukuthula emhlabeni, ukubuyisana, uzwelo, isihawu nokuhlonishwa kwabantu. Wakhiwe ngamaciko aseNingizimu Afrika o-Andre Prinsloo noRuhan Janse van Vuuren.