Laba basebenzi abasebenzela eMbilo badube ukusebenza kusuka ngoMgqibelo ntambama ngoba befuna umqashi ukuthi abuyekeze amaholo abo. Kubona kukhona abashayela amaveni athutha izinkwa, abalawula imishini ekhiqiza izinkwa, abazipakishayo, abazisikayo nabenza uflawa wakwaSnowflake. UMgqugquzeli wenyunyana yabasebenzi iFederal Council of Retail and Allied Workers (FEDCRAW) KwaZulu-Natal, uMnuz Xolani Tshutsha, uthe abasebenzi abaphansi kwale nyunyana baphumele emgwaqweni ngoba benganelisekile ngemali abayiholayo. Uthe laba basebenzi sekunesikhathi benganeme ngemaholo abo. “Abasebenzi benza imisebenzi eminingi nebalulekile ekutheni kukhishwe imikhiqizo kodwa umqashi ubaholela imali encane kunaleyo okufanele engabe bayayithola. Silwela ukuthi abasebenzi bahole imali abangaphila ngayo,” kusho uTshutsha. Abashayela amaveni athutha izinkwa bona bafuna ukunyuselwa imali isuke kuR8 200 ifinyelele kuR9 600 kulo nyaka kodwa umqashi uthembisa uR8750. Bathe bafuna imali yabo bonke abasebenzi okubalwa laba ukuthi inyuswe kuze kube ngu-2020. Uthe bazoqala ukukhuluma ngokunyuswa kwamaholo okujwayelekile uma sekuqediwe ngohlelo lokubuyekezwa kwamaholo nokuyikho abamatasa ngakho manje njengoba bephumele emgwaqweni. Basabise ngokuqhubeka nesiteleka kuze kube umqashi uyahambisana neziphakamiso zabo. UTshutsha uthe isiteleka sabo sisazoqina ngoba kungenzeka bajoyinwe abasebenzi bale nkampani abasePinetown, Newcastle naseMpangeni. Umsebenzi osebenza ngemishini nophinde aqinisekise ukuthi isinkwa sisesimeni esifanele uthe uhola uR4 600 ngenyanga. Uthe njengoba enezingane ezine kunzima kakhulu kuyena. “Ukuhola kancane kanje sibe sisebenza kanzima kuyasihlukumeza. Sigcina sesingena ezikweletini. Asikwazi nokuyisa izingane ezikoleni ezisezingeni. Nathi asikwazi ukuzithuthukisa,” kusho lo msebenzi. Abasebenzi banxuse amalungu omphakathi ukuthi abaseke ngokuthi angayithengi imikhiqizo yale nkampani njengesinkwa sakwa-BB njengoba belwela amaholo. Bathe bafisa engathi amakhasimende angazwelana nosizi ababhekene nalo bangayeseki lenkampani kuze kube iyawabuyekeza amaholo abo. Obhekele ezokukhangisa kwaPremier Foods, uNksz Siobhan O’Sullivan ukuqinisekisile ukuthi abasebenzi baseThekwini benyunyana iFEDCRAW bangenele isiteleka ngoMgqibelo ngoba bekhala namaholo. Uthe isikhungo esinabasebenzi abatelekile siphakela izindawo ezahlukene okubalwa kuzo eziseThekwini, Empangeni naseNewcastle. UNksz O’Sullivan uthe inkampani izoqhubeka nokuhambisa isinkwa yize siqhubeka isiteleka njengoba kukhona abasebenzi abakhona futhi kukhona isitoko esiqhamuka kwezinye izikhungo zabo. Bathe bazokwazi nokuhlinzeka uflawa odingekayo njengoba nalabo abakhiqiza uflawa beyingxenye yesiteleka.