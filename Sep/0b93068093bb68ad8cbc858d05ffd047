UMnuz Zakhele Joseph Mazibuko (44), obeyiPublicity Secretary ye-IFP kule ndawo, udutshulwe ngabantu abangaziwa emgwaqweni uR74 ngaseCornfields maphakathi kwase-Estcourt naseColenso, ephuma emhlanganweni weqembu. Omunye wabebehamba naye kuthiwa udubuleke emunweni, wakwazi ukubaleka imoto isilele amankeyane. Okhulumela i-IFP, uMnuz Mkhuleko Hlengwa, uthe bashaqekile ngesehlakalo wathi abafuni ukuqagela ngembangela. Uthe uMazibuko ubesebenza eyi-Occupational and Health Manager kuMasipala wasoThukela. “Sikhathazekile ngokuthi sekubukeka kuyinto ekhona ukubulawa kosopolitiki kulesi sifundazwe. Kuyakhathaza ukuhamba kancane kokungenela kwamaphoyisa ekunqandeni lezi zehlakalo, okusho khona ukuthi awakwazi ukubhekana nalesi simo,” kusho uHlengwa. Uthe uMazibuko ubezinikele ekuthuthukiseni umphakathi, balahlekelwe kakhulu. USihlalo we-IFP oThukela, uMnuz Mbuzeleni Mkhize, uthe bebephuma emhlanganweni ngesikhathi kwenzeka isehlakalo. Uthe umbiko abawutholile kobehamba noMazibuko, uthe enye yezimoto yenze sengathi iyabadlula, bematasa bexoxa kwase kuqhuma isibhamu. Uqhube wathi bavulele ngentululwane yezinhlamvu njengoba zibalelwa kweziyisikhombisa ezisemotweni kamufi. “Izinhlamvu zingene esicabheni sangemuva zamshaya kanjalo nasekhanda bezikhona. Osindile uthe uMazibuko umtshele ukuthi akaphume abaleke ngoba sebemshayile, imoto isigingqikile yalala ngohlangothi. Uphume wabaleka, imoto ebibadubula yabuya yazomqedela,” kulandisa uMkhize. Uthe umufi ubengumuntu okhonze isonto, ushone nje ubesenkonzweni ngoMgqibelo waphuma khona waya emhlanganweni weqembu. Uqhube wathi izolo bebezoya naye kwezinye izindawo njengaseBergville ukuyoqhuba umsebenzi weqembu. Usole ipolitiki ngokubulawa kwakhe. Okhulumela amaphoyisa uColonel Thembeka Mbele, uthe umufi udubuleke amahlandla amaningi, imbangela yokubulawa akwakhe ayikaziwa. “Kuphenywa icala lokubulala elivulwe esiteshini samaphoyisa e-Estcourt. Abehamba naye akazange alimale,” kusho uColonel Mbele. UMazibuko ungomunye wabaholi be-IFP ababulewe kulo nyaka njengoba ngoMeyi kubulawe uMnuz Sibuyiselo Dlamini oLundi. I-NFP idlulise amazwi enduduzo emndenini kaMazibuko, yathi uSomlomo wesiShayamthetho kumele ahlalise abale Ndlu kubhungwe ngombiko ongakakhishwa weKhomishini kaMoerane eyayiphenya ukubulawa kosopolitiki.