OWAYENGUNGQONGQOSHE wezokuXhumana, uNksz Faith Muthambi usole ibamba likaMqondisi Jikelele eMnyangweni wezokuXhumana, uNkk Phumla Williams, ngokuhubhuza amanga aluhlaza ngaye ngesikhathi lifakaza kwiKhomishini ephenya ngokugwamandwa kwamandla ombuso ngoMsombuluko. KuleKhomishini ephethwe iphini likaMengameli wamaJaji uRaymond Zondo, uNkk Williams ukhulume ngobuhlungu ayebuzwa ngaphansi kobuholi bukaNksz Muthambi, nokwaholela ekutheni abe nokhwantalala. Uthe impatho kaNksz Muthambi yamkhumbuza ukuhlukumezeka adlula kukho ngesikhathi eyisishoshovu se-ANC ngeminyaka yobandlululo kuleli. Uthe okwamphatha kabi kakhulu ngalokhu ukuthi uZuma wayazi ngendlela uMuthambi ayemphatha ngayo kodwa wangamthathela izinyathelo.  Kwisitatimende asikhiphe ngoLwesibili ekuseni uNksz Muthambi uthe, uNksz Williams uhubhuza amanga ngabekusho efakaza phambi kweKhomishini. “Ngisalulekwa abammeli bami ngamampunge abethulwa uNksz Williams phambi kwekhomishini. Kuzovela elinye iqiniso futhi uzombuleka izinqe kubuka wonke umuntu,” kusho uNksz Muthambi esitatimendeni. FUNDA: Usole uZuma ngokuvikela uMuthambi Uqhube wathi inkulumo kaNkk Williams ifake ungabazane ngobuqiniso beKhomishini eqhubekayo.  “UNksz Phumla Williams uwumuntu onamanga kunabo bonke abantu esengike ngabazi,” kusho uNksz Muthambi. UNkk Williams ngoMsombuluko usole uNksz Muthambi ngokungena emnyangweni wezokuxhumana ngezinhloso zokuzokhwabanisa futhi wayevikelwa uZuma. “Ngicabanga ukuthi uZuma wayemvikela uNksz Muthambi, angazi ukuthi kungani ngaphandle kokuthi kukhona imisebeni abayisusa kumina, bebezenzela umathanda lapha, bayazi ukuthi bengingeke ngiyivume lento abebeyenza yingakho banginqinda amandla," kusho uNkk Williams.