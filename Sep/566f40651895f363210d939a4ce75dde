IMPI yamazwi phakathi kukaMnuz Malusi Gigaba onguNgqongqoshe wezaseKhaya nentatheli uNkk Redi Tlhabi, isiholele ekutheni uGigaba athathele lo saziwayo izinyathelo zomthetho. Lokhu kulandela umbhalo kaTlhabi kuTwitter, lapho esola khona uGigaba ngokushintsha imithetho yezimvume zokuhamba ukuze zivune yena uGigaba. “UNgqongqoshe wezaseKhaya uMalusi Gigaba usejube abameli ukuthi bathathele izinyathelo zomthetho uNkk Redi Tlhabi ngokumehlisa isithunzi,” kusho ihhovisi likaGigaba izolo. Emibhalweni kaTlhabi yangoLwesibili ebusuku, usole uGigaba ngalesi senzo esesibaliwe. “Usungula imithetho yakho bese kuthi eminyakeni emithathu ushintsha izinto futhi kube sengathi akuzange kwenzeke lutho,” kusho eminye yemibhalo kaRedi. Kule mibhalo ubuza uGigaba ukuthi akaziboni yini eziphoxa ngalezi zenzo zakhe? UGigaba uphendule ngokuthi imithetho yezimvume zokuhamba yaphasiswa ngaphambi kokuthi abe ngungqongqoshe walo mnyango. URedi usole uGigaba ngokushaya indiva iseluleko songoti sango-2014 esithinta izimvume zokuhamba, lapho atshela khona isiteshi somsakazo iRadio702 ukuthi imboni yezokuvakasha eNingizimu Afrika ikhula kancane, nokuthi “ngeke ikwazi isheshe isimame ngenxa yokushintshwa kwezimvume zokuvakashela kwamanye amazwe." Kubikwa ukuthi imboni yezokuvakasha isilahlekelwe izigidi zemali selokhu kwaqalwa ukushintshwa kwemithetho kusukela ngo-2014. NgokukaRedi, uzibona engazange amehlise isithunzi uGigaba nendodakazi yakhe asola ukuthi wenze lolu shintsho ngoba efuna ukuthi kube lula kuyona uma ivakashela amazwe angaphandle.