KUSHAQWE umhlambi wezinkomo ezingu-21 zeSilo samaBandla uZwelithini kaBhekuzulu, okuthiwa zebiwe ngabantu abangaziwa kade zisedlelweni eDlomodlomo, KwaNongoma ngeledlule. Kuthiwa lezi zinkomo zohlobo olungandile futhi olumba eqolo, iBoran, kubonakale zingasekho lapho beziklabe khona kwase kubikwa emaphoyiseni. Imithombo ithi kusuke isidumo kushayiswana ngezifuba kucingwa lezi zinkomo, abelusi bethuswa wukuthi bazoyibhekelwa ubani iMbube uma ingase ithole ukuthi umhlambi wayo awusabonwa. Okhulumela iNdlunkulu, uMntwana uThulani Zulu, ukuqinisekisile ukuthi balahlekelwe yizinkomo wathi kodwa eziwu-10 bese bezitholile basephansi phezulu bafuna ezinye. Omunye othintiwe waseNdlunkulu, uMntwana uMbonisi Zulu, obekuthiwa nguyena olwazi kahle lolu daba, wenqabile ukwanda ngalo wathi amaphoyisa ayalusebenza babambisene nawo, baphume inqina bayazicinga lezi zinkomo zeMbube. NgoLwesihlanu ubezwakala enolaka ethi ayikho into okufanele ibhalwe ngokulahleka kwezinkomo. “Angithandi ukukhuluma ngalolu daba ngoba ngisho umnikazi wazo ubengakatshelwa. Ayikho into engizoyiphawula kakhulu, ngibhizi,’’ kusho uMntwana uMbonisi ezwakala ukuthi ukhathazekile. Okhulumela amaphoyisa KwaZulu-Natal uColonel Thembeka Mbele, uthe amaphoyisa ayaqhubeka nokucinga ezinye izinkomo zeMbube. “Zikhona ezitholakale eDuvela KwaCeza ezingu-10, amaphoyisa asaqhubeka ukulandela umkhondo wokuthola ezinye kodwa akukaboshwa muntu mayelana nalolu daba. “Sithole ukuthi zebiwe enkanjini eDlomodlomo ngoMgqibelo odlule,’’ kusho uColonel Mbele. Kuduka umhlambi weSilo nje kumatasa kwehliwa kwenyukwa kulungiselelwa Umkhosi Womhlanga ozobe usesigodlweni Enyokeni okulindeleke ukuthi uqale phakathi nesonto elisombuluka kusasa. Kulindeleke izindimbane zamatshitshi avela ezindaweni ezehlukene.