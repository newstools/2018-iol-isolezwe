ABAZALI bezingane ezifunda eMoefi High ,eRusternburg, eNorth West banqume ukusivala lesi sikole emuva kokuqubuka kwezinsolo ezinzima zokuthi izingane zihaqwe umoya kasathane. Laba bazali abangafune kuzwa lutho bakhala ngothishomkhulu abathi uvikela abafundi abathathu abahaqwe yilo moya kasathane. Bathi abasafuni nakumbona lo thishomkhulu emagcekeni esikole sezingane zabo. Bathi bekufanele ngabe kade yabikwa le ndaba kubizwe abefundisi bezothandaza bakhuze lo moya wamadimoni okuthiwa udla lubi esikoleni. Kuthiwa laba bafundi batshele amalungu omphakathi ukuthi abazali sebesindwe zinyawo ngoba sebevele bebasulele abanye ontanga ngomoya kasathane emphakathini. Kuthiwa abafundi abazange balubhade esikoleni ngoLwesibili ngenxa yale nkinyankiya okungaziwa ukuthi izothiwani. Omunye umfundi walesi sikole uthi kwenzeka izinto ezixakile esikoleni. “Kunemibhalo esabisayo ebhalwe ngegazi nangoshoki, kubhalwe nezinto esijwayele ukuzibona kumafilimu asabisayo. Kuke kutholakale izilwane ezesabisayo zibulewe kugaxwe izinto ezithusayo emqaleni yazo,’’ kusho lo mfundi Umphakathi ubambe umhlangano oyimfihlo neNkosi Edward Mabalane ukuze kukhishwe uthishomkhulu ngokusemthethweni. UMabalane uthe ubukhosi bunqume ukuthi iPhini lakaThishomkhulu lithathe izintambo okwesikhashana kusalungiswa zalolu daba. “Abafundi kufanele babhale izivivinyo zabo kusasa . Imfundo yinto ebaluleke kabi futhi ke lesi sikole siqophe umlando wokuba ngesokuqala ukufunda singasebenzisi amaphepha,’’ kusho uMabalane. Okhulumela uMnyango wezeMfundo eNorth West uMnuz Freddy Sepeng uthe udaba luyaphenywa. Bekulindeleke ukuthi kube nomkhuleko kulesi sikole namuhla. - African News Agency (ANA)