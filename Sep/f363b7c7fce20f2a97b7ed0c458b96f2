MININGI imisoco etholakala ekudleni kwesintu, yingakho nje abantu ababedla kona emandulo babephila isikhathi eside futhi bengenazo nezifo. Abapheki bathi ziningi izindlela zokupheka esezikhona ezizokwenza ukuthi abantu bakuthokozele ukudla kwesintu bakuthake nokudla kwangalezi zikhathi. Ungoti wezokudla eLangeni Hotel, ophinde abe ngumsakazi woKhozi FM, uThokozani “Mafresh” Mpungose, uthe ukudla kwesintu yikhona okumele kuhambe phambili ngoba akugabe ngamafutha. UMafresh osebe ngumpheki iminyaka engaphezulu kuka-10, uthe ukudla kwesintu akudingi izithako eziningi, okudingekayo nje wukuthi umuntu akuhlanganise ngendlela yokuthi kuthokozeleke. “Ukudla kwesintu yikhona okuphethe izakhamzimba ezibalulekile, yingakho nodokotela behlala bekhuthaza ukuthi abantu abajwayele obhontshisi, amathanga nemifino. “Okuhle ngakho wukuthi uyakwazi nokukutshala ekhaya bese uthenga okuncane ozokupheka nakho. “Into ebalulekile nokumele uyiqaphele wukuthi ungasebenzisi izithako nezinongo eziningi ezizogcina sezibulala imisoco ekudleni. Iningi lokudla kwesintu kuqinile, kudinga ukupheke nezinye izinhlobo futhi nesikalo usiqaphele uma usuphaka.” Eqhuba uthe kukhona nezinhlobo zokudla umuntu angazithaka ngezindlela ezehlukene ziphenduke iziphuzo. Indlela ophaka ngayo ukudla uMafresh uthe nayo iyaba nomthelela ekutheni ukudla kwakho kuhehe futhi nabantu abakudlayo bakuthakasele. UMafresh uthe isinkwa sommbila, ujeqe, ummbila, isitambu, inyama yangaphakathi, inkukhu ebilisiwe, izinkobe, amathanga, imifino nezithelo ukudla okulula ukukupheka nokujwayelekile kubantu abaningi. Ngakho umuntu angapheka eshintshanisa lezi zinhlobo. Uphinde washiya amasu okupheka ezinye izinhlobo zokudla ngezansi.  Isigwaqane -Hlanganisa impuphu nobhontshisi bese uxova utamatisi, usawoti, anyanisi nezinhlobo zopepper ndawonye. Uma sekuvuthwe kwahlangana kahle, kubumbe ngendlela ehehayo. Ungakwenza kubukeke njengepheya. Thosa inyama eceleni ichochobale bese uphinde upheka imifino okungaba isipinashi. Ukuthambisa ukudla kwakho ukuze kudleke kahle yenza isobho lenkomo noma elenkukhu eceleni.  Isaladi likabhatata -Bilisa ubhatata wakho uwuqobe kahle ube ngamadayisi bese uyawuthosa kuze kube sengathi ushintsha umbala. Bilisa inyama yenkukhu ewumkhwepha nayo uyiqobe ilingane nobhatata wakho bese uyithosa nayo. Qoba u-lettuce ufake ubhatata nemikhwepha yenkukhu bese uconsisela i-olive oil, faka i-feta cheese ne-sweet & sour source bese uvuvuzela i-pasley ngaphezulu.  Isiphuzo -Thatha u-carrot wakho uwugeze kahle bese uwufaka kwi-blender ucwecwe uphayinaphu nawo uwufake ndawonye no-carrot bese uyahlanganisa. Konke lokhu ukuze kuzwakale kahle kumele ukukale kulingane.