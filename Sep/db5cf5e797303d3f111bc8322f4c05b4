Abacwaningi babheke imiphumela yocwaningo oseluke lwenziwa phambilini obelubheka ukuthi ukhona yini umehluko owenziwa ukuhlinzeka ngamakhondomu ezikoleni. Babheke imiphumela yocwaningo oluyisishiyagalolunye olwenziwe e-United States of America obelubheka ukuthi ukuhlinzeka ngamakhondomu ezikoleni kungaba namthelela muni entsheni nokuthi kungakushintsha yini ukuziphatha kwayo. Lo mbiko wenziwe ngokubambisana kweSAMRC, i-The Fenway Institute nesikhungo semfundo ephakeme, iBrown University School of Public Health nophiko olubhekele ezempilo kubantu abasha, iDepartment of Child and Adolescent Psychiatry oluse-University of Cape Town. Ngokombiko osanda kukhishwa abakwaStatistics South Africa, iLive Births 2017, zingu-120 000 izingane zamantombazane ezifundayo ezibelethe ngonyaka odlule. Lo mbiko, othathelwe kwimininingwane egcinwe nguMnyango wezaseKhaya, uveze nokuthi kulezi zingane, ezingu-3 261 zineminyaka engu-10 kuya kwengu-14. Kuzona kukhona namantombazane angu-119 645 aphakathi kweminyaka engu-15 no-19. Umbiko weSAMRC uveze ukuthi abafundi abavela ezikoleni ezinezinhlelo zokuhlinzeka ngamakhondomu bebesethubeni elingcono lokusebenzisa amakhondomu uma beqhathaniswa nalabo abavela ezikoleni ezingenazo izinhlelo zokuhlinzeka ngawo. Baphinde bathola ukuthi ezikoleni ezinalezi zinhlelo besisincane isibalo sabafundi abaya ocansini besafunda uma kuqhathaniswa nalezo ezingenazo. Ngokusho kwabacwaningi, imiphumela eyatholakala yaba nomthelela ekutheni kushintshe imithetho e-USA nokwaholela ekutheni ezinye izikole zibe nezinhlelo zokuhlinzeka ngamakhondomu ngenhloso yokulwa nokusabalala kwezifo ezithathelana ngokocansi kubafundi. UDkt Catherine Mathews ongumqondisi wophiko olubhekele ucwaningo lwezempilo kwiSAMRC, nongomunye wababhali balo mbiko, uthe banethemba lokuthi lolu cwaningo lungaba nomthelela kuleli. “Sinethemba lokuthi ukubuyekezwa kwalolu cwaningo kuzoba nomthelela kwiziphathimandla zoMnyango wezeMfundo kuleli ekutheni zifake izinhlelo zokuhlinzeka ngamakhondomu ezikoleni njengoba kwenziwa kwezinye izikole zase-USA,” kusho uDkt Mathews. Bathe bebefuna ukuthola ukuthi kungasiza ngani ukuhlinzeka ngamakhondomu ezikoleni emazweni asafufusa lapho abantu abasha bengavamile ukuthola usizo olufanele lwezempilo olulingene izidingo zabo. Kukholakala ukuthi u-75% wabantu abasha emhlabeni wonkana ufunda ezikoleni zamabanga aphansi futhi kungayisikhathi esihle sokuthi bathole izinhlelo zokubasiza bazivikele. “Umsebenzi wethu ukhombisa ukubaluleka kokuzibophezela ekutheni kube nezinhlelo zokuhlinzeka ngamakhondomu ezikoleni. Lezi zinhlelo zingasebenza kangcono uma zihlanganiswa nezinhlelo zokuhlinzekwa kwezempilo ezikoleni,” kusho uDkt Mathews. Okhulumela uMnyango wezeMfundo eyisiSekelo kuzwelonke, uMnuz Elijah Mhlanga, usanda kuveza ukuthi bazoluletha maduzane uhlelo lokuhlinzeka ngamakhondomu ezikoleni nolokufundiswa kwazo ngalo. Wakucacisa nokuthi kudingeka ukuthi kukhuthazwe ukuthi abantu bashintshe indlela yokuziphatha bese kuboshwa abadlwengula izingane, abazali bazibandakanye empilweni yezingane kubuye kufundiswe izingane ngobungozi bocansi olungavikelekile.