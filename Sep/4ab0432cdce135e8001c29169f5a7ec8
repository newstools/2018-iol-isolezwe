KI KI KI kwakuhle kwethu! Akudingi ukuthi kuchazwe ukuthi la magama ahambisana nenjabulo njengoba ukukikiza kuhambisana nakho. Ukukikiza wumkhuba wabantu abamnyama okuduma izihosha uma omama sebekikiza bejabulela umcimbi wangaleso sikhathi. Nokho baya ngokushoda abesifazane abazisa ukukikiza, iningi labo elizikhalela ngokuthi alikwazi. Kweminye imicimbi baze baphoqwe ukuthi bakikize, bakhombe lowo abamazi enekhono lokukikiza. UMnuz Madoda Zungu oyisazi samasiko uthi impucuko nokufudukela ezindaweni zesilungu yikona okwenze wancipha umkikizo. Uthe akudingi sipiliyoni kodwa bonke abesifazane bangakikiza. Uveze ukuthi ukukikiza bekwenzelwa ukuhlukanisa umcimbi wenjabulo nowesifo. “Inkinga ukuthi abantu abanalo ulwazi lokuthi kubaluleke ngani ukukikiza. Yingakho kulula nokuthi banqabe ngoba abanye babona sengathi bayazehlisa. “Ukukikiza akukona nje ukukhombisa injabulo kodwa kuyindlela yokuxhumana nabangasekho. Lona wumsindo obenza bezwe ukuthi kujatshulwe, akusona isililo,” echaza. UZungu uthe uma kuphuma izinkomo kuyolotsholwa noma kungena umakoti bekwaziwa kahle ukuthi kumele kukikize bonke abesifazane. Uthe ngisho esigcawini uma kukhona ogcagcayo kuba nabesifazane abaphatha imishanelo bekikizela phansi ngoba iyona ndlela yokuxhumana nabaphansi. “Ngisho emandulo bekuthi uma iSilo sinyathela egcekeni noma kuphuma amakhosi, omama baebekikiza. Ngisho iNdlovukazi uNandi yayikikizelwa uma inyathela nje egcekeni. Ukukikiza kukhombisa nophawu lwenhlonipho oluhambisana nenjabulo, akuwona nje umsindo ongasho lutho,” kusho uZungu. Uveze ukuthi ukukikiza kuhambisana nokugiya, okwenziwa amadoda noma izinsizwa. Nakho uthe akusenziwa ngoba abantu abazi ukuthi kubaluleke ngani ngokwesintu. Esikhathini samanje abanye esikhundleni sokuthi bakikize babanga umsindo sakuhayiza, uZungu akubize ngechilo. Yize abanye sebekubona kuwukuzehliza ukukikiza, kukhona abaziqhayisayo ngakho ngisho emicimbini ephezulu bezwakala sebeqhuma phezulu. Umculi uThandiswa Mazwai ungomunye wabakwazisayo ukukikiza. Uma engena esiteji noma ephakathi nengoma uzwakala esekikiza. Enye intokazi edume ngokukikiza nguKayise Ngqula ongumethuli wohlelo lwethelevishini lwemishado i-Our Perfect Wedding.