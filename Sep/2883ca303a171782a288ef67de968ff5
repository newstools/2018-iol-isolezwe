Ngeledlule owesilisa owayehamba emgwaqweni u-R34 ufonele abezimo eziphuthumayo ebika ukuthi ubona amabhubesi amabili eqa umgwaqo. Kusukela ngaleso sikhathi kuphunywe inqina kubhekwa lawa mabhubesi. Lokhu kuthiwa kuwuthusile umphakathi njengoba bengazi ukuthi akephi nendawo lawa mabhubesi. UMnuz Musa Mtambo okhulumela eZemvelo KwaZulu-Natal utshele Isolezwe ukuthi batshale ithimba labo kule ndawo emuva kwalezi zinsolo. “Okwamanje sisakuthatha njengezinsolo ukuthi kunamabhubesi kule ndawo ngoba thina asikawaboni. Okwenzekile emasontweni adlule sifoneliwe sabikelwa ukuthi kukhona ababona amabhubesi kule ndawo, siwabhekile sangawathola. NgoLwesine kwenzeke esifanayo kukhona othi ubona amabhubesi kuyo leya ndawo ku-R34. Siphinde sathumela ithimba lethu ukuba liyowabheka lawa mabhubesi. Okwamanje akukho esisakutholile ngawo, sisabheka,” kusho uMtambo. Uthe yize kukhona isiqiwi esiseduze sase-Hluhluwe Mfolozi Park kodwa akukho ababikelwe khona ngamabhubesi alahlekile kuso. Umthombo weSolezwe ongathandanga ukudalulwa osondelene nalolu daba uthe abantu balokhu befonela esiteshini samaphoyisa bethi basaba amabhubesi. “Inkinga enkulu ukuthi abantu bayasaba nokuphuma ezindlini zabo ngoba bezwe kuthiwa kukhona amabhubesi acanasayo. Abanye izingane zabo bazinqabele nokuthi ziye esikoleni ngenxa yokusaba,” kusho umthombo. UMtambo uthe umphakathi awehlise umoya ngoba udaba lwezinsolo ngamabhubesi akule ndawo bayalusebenza. 