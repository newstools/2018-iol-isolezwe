UNkk Ntombi “MaMgenge” Khumbuza (84) waseMwolokohlo eNdwendwe ushe esendlini yakhe ngoLwesibili, kwathi uNkk Meltha Mdletshe (104) washa esendlini yakhe KwaHlabisa ngoMsombuluko. Esigamekweni saseNdwendwe umndeni uthe awazi ukuthi yini eqale umlilo njengoba besebenzisa ugesi, kwesaKwaHlabisa kusolwa ukuthi ikhandlela eliqale umlilo. UMnuz Malusi Khumbuza uthe unina ubelele yedwa endlini yakhe enamakamelo amathathu ngesikhathi isha. “Umama uhlala nomfana oneminyaka engu-28, ongumzukulu wakhe kodwa ubengekho ngesikhathi kusha. Sonke sididekile futhi sidumele ngokwenzekile. Ushe wangqongqa ngoba asikwazanga ukuthola nesidumbu sakhe. Siyathemba amaphoyisa azosheshisa uphenyo ukuze sizothola izinsalela sikwazi ukumfihla.” Uthe unina ubesakwazi ukwenza yonke into njengoba ubesalima, eziphekela aphinde adlale nezemidlalo kumaGolden Games. “Ushona nje ngasemnyango ubebeke amadumbe abezovuka eyowadayisa emakethe njengoba ubezilimela bese edayisa. Silahlekelwe kakhulu,” kusho uKhumbuza. Umufi ushiye izingane ezimbili, abazukulu abayisishiyagalombili nesizukulwane sabangu-10. UNkk Thembelihle “MaNthsangase” Mdletshe yena okhulumela umndeni wakwaMdletshe, uthe kubadumazile kakhulu njengomndeni ukushona kukaNkk Mdletshe ngalolu hlobo ekubeni esemdala kangaka. “Yize ebeneminyaka engu-104 ayikho into abengakwazi ukuyenza. Besingakaze sicabange ukuthi angahamba ngale ndlela emuva kokuphila isikhathi eside kangaka. Ugogo womnyeni wami ubehlala kwenye indlu engurawondi kodwa sakhe egcekeni elilodwa. Sivuswe umsindo wokusha kanti kusha indlu yakhe. Sisola ikhandlela ngoba ubesebenzisa lona.” Uthe basalungiselela ukuba bathole izinsalela zakhe ngoba ubeshe kakhulu ukuze bezokwazi ukumfihla. Umndeni uthe umufi ubengenabo abantwana abaphilayo, abazukulu bakhe baningi kakhulu nesizukulwane sakhe. Okhulumela amaphoyisa KwaZulu-Natal uLt. Colonel Thulani Zwane uthe amaphoyisa ayaphenya ngalezi zigameko. UMasipala waseNdwedwe uthumele isitatimende ukhalisana nomndeni wakwaKhumbuza njengoba umufi ubengugogo odumile kumaGoldern Games enziwa omasipala.