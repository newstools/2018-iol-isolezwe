UNonhlanhla “Mdonso” Ngcobo ubengekho kwiSigiya Ngengoma ngoMgqibelo ngenxa yokugula okuthiwa sekunesonto kumhlasele wagcina eseshelwe yizwi. UZimiphi ‘Zimdollar’ Biyela ubeluphethe yedwa lolu hlelo, nabantu ezinku-ndleni zokuxhu-mana bebuza ukuthi uyephi uMdonso. UMdonso ukuchithile ukuthi uyagula kodwa wathi ucelile emsebenzini ukuphumula kuleli sonto.Umfowabo kaMdonso, uBhekisisa Ngcobo, uthe impela akaphilile uMdonso. “Ngicabanga ukuthi uhlaselwe wumkhuhlane ngoba babuye basebenze nasebusuku. Kusuka ngoLwesithathu bekungangeni ngisho ukudla ebuyisa uma edla. Izwi lakhe nalo lishile kodwa yena ubefuna ukuphoqa ukuya emsebenzini. Sibonile ukuthi ayikho into azoyisakaza ekulesi simo kungcono acele emsebenzini athathe ikhefu,” kusho uBhekisisa. Uthe unethemba lokuthi uzobuyela emsebenzini kuleli sonto. Kwenzeka lokhu nje uMdonso useke wasula isigubhukane emsakazweni ekhala ngokusatshiswa ngabathile. Udaba lwakhe lugcine lungenelelwe wuKhozi FM nomndeni wakhe, wabuyiselwa emsebenzini. Kuthiwa lo msakazi wayesatshiswa ngabathile ababemshayela ucingo, aphinde alandelwe yizimoto ezisolisayo. Lokho kuze kwanqamuka ngemuva kokuba lo msakazi eseyivezile inkinga abebhekene nayo emsakazweni, evele ngesikhathi efaka incwadi yokusula emsebenzini.