Ethula inkulumo yakhe enkundleni yezemidlalo eRiverview eKokstad izolo, lapho kade kugujwa khona usuku lukazwelonke lwamagugu, uMabuza uthe uma lungekho ubumbano akukho ukuphepha. “Kuyaziwa ukuthi siyizinhlanga ezahlukene kodwa siyisizwe esisodwa kubalulekile ukuthi sibumbane,” kusho uMabuza. Uthe isizukulwane esizayo singaphila eNingizimu Afrika enokuthula uma kungaphela ukungaboni ngasolinye. “Uma lungekho ubumbano, akukho ukuphepha, akumele nakancane singabaze amandla obumbano,” kusho uMabuza. Uthe iNingizimu Afrika iyizwe elinengxubevange yezinhlanga futhi inomhlaba omningi. “Akumele njengoba sikhuluma indaba yokubuyiswa komhlaba kuvuke inzondo bese kuba khona ababona ukuthi bayagquzwa, umhlaba wethu ungasanela sonke siphinde siwusebenzisele ukuthuthukisa umnotho wethu ontengayo kulezi zinsuku,” kusho uMabuza, Uxwayise ngokuthi kumele kugwenywe nakanjani umlando omubi wezimpi ngalesi sikhathi samanje. Uthe ngalolu suku kumele kukhunjulwe iqhaza elabanjwa amakhosi emzabalazweni wezwe. UMabuza uncome uhulumeni waKwaZulu-Natal noMnyango wamaCiko namaSiko ngokukhetha indawo yaseKokstad ukuthi kubanjelwe kuyo lo mcimbi. “Le ndawo inomlando ojulile ngokuba nezinhlanga eziningi ezahlukene yingakho ngaphambi kokuthi size lapha siqale savula ngokusemthethweni umfuziselo kaMnuz Adam Kok III, owayehola isizwe samaGriqua (Amahilikwa),” kusho uMabuza. Uphinde wancoma iziphathimandla zoMkhandlu iGreater Kokstad ngokuqamba umasipala wazo ngoKok ngenhloso yokumhlonipha nomndeni wakhe. “Size lapha ukuzohlonipha labo abenza iNingizimu Afrika ukuthi ibe ilokhu eyikho njengamanje,” kusho uMabuza. NoNdunankulu waKwaZulu-Natal uMnuz Willies Mchunu uhambe emazwini kaMabuza wanxusa ukuthi abantu babumbane bayeke ukubulalana ikakhulukazi abesifazane ngezingane. Uthe umphakathi wamaHilikwa namaKhoi San kumele uhlanganiswe nomphakathi wama-Afrika wonkana. IMeya yesifunda iHarry Gwala, uMnuz Mluleki Ndobe ithe bayasicubungula isicelo samaHilikwa sokuthi kwenziwe indawo yamagugu lapha esifundeni sabo. Uthe isifunda sabo sinomlando ngokuba nabantu bezinhlanga ezihlukene kubalwa amaZulu, amaBhaca, amaXhosa, amaGriqua (AmaHilikwa) namaMpondo. Omunye wabaholi bamaHilikwa uMnuz Cyril Goerge-Gangerdine uthe bona abasoze balugubha lolu suku lwamagugu umhlaba wabo ungakabuyi. Uthe basalinde impendulo njengoba befake isicelo sokuthi kubuyiswe umhlaba wabo. “Enye into esiyifunayo ukuthi uma sekuchitshiyelwa uSection 25, wokubuyisa komhlaba nathi singashiywa ngaphandle ngoba umhlaba wethu siyawudinga,” kusho uGangerdine. Uthe uKok wayebusa izifunda ezintathu uMzimkhulu, Matatiele naseMount Currie. "Umhlaba wethu wawunamapulazi angaphezu kuka-350,” kusho uGangerdine.