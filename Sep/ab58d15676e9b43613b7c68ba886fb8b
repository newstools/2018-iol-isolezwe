UMENGAMELI womfelandawonye wabasebenzi iSA Federation of Trade Unions (Saftu), uMnuz Zwelinzima Vavi, ukhala ngetulo lezepolitiki lokumqumba phansi emuva kokuvela kwezinye izinsolo zokunukubeza ngokocansi. Uphawula emuva kokuthi kuthiwa kunowesifazane obesebenza ehlanza amahhovisi eNumsa okhala ngokuthi uVavi wamnukubeza. Kuthiwa lo wesifazane wakhononda eminyakeni emibili edlule ngoVavi okuthiwa wacela lo wesifazane ukuba ambhucabhuce izitho nezinyawo. Kuthiwa uVavi wabuye wacela isinqandu kulo wesifazane, ezama ukumyengela ocansini. Akuqali ukuvela kwezinsolo zesinene kuVavi njengoba esenguNobhala Jikelele weCosatu wangena ehlazweni lokulala nonkosikazi womuntu ehhovisi. Kuthiwa naye wamkinatela ehhovisi kanti udaba luzogcina lufinyelele ezindlebeni zomyeni walo wesimame. Uthe kukhona abaphume umkhankaso wokumdicilela phansi ngoba lolu daba kudala lwasetshenzwa kwedlulwa kulona. Kuthiwa lo wesifazane wacela ukuthi uVavi axolise ngesenzo sakhe. ISaftu ithe ibona ukuthi lolu daba lwasingathwa ngendlela efanele futhi nommangali weneliseka. “Wazicelela yena ukuthi udaba luxoxwe lulungiswe futhi lungenekelwa izwe. “Kwenzeka njengokwesicelo sakhe lwalungiswa, kwedlulwa kulona," kusho iSaftu esitatimendeni.