Kuvele ukuthi lo mholi ubeqalwe ukugula ngesikhathi esohambeni lwakhe ngokomsebenzi, eseChina. UNkk Molewa obesesigungwini esiphezulu se-ANC, uzalwa eBela Bela, eLimpopo ngoMashi 23 ,1957. Ujoyine umzabalazo ngeminyaka yo-1970 waba yiphini likamengameli wenyunyana yabasebenzi iSaccawu. Waqopha umlando eba ngundunankulu wokuqala wesifazane eNorth West. Uke waphatha noMnyango wezokuThuthukiswa koMphakathi kuzwelonke. Okhulumela i-ANC kuzwelonke uMnuz Pule Mabe eqinisekisa izindaba zokushona kukaNkk Molewa. Uthe bafe olwembiza ngokushona kwalo mholi obesebenza ngokuzikhandla. Uthe ukudlula kwalo mholi kushiye isikhala esikhulu kubantu bakuleli njengoba uhulumeni ematasa nokushintsha impilo yabantu ibe ngcono. UNkk Khusela Diko okhulumela uMengameli Cyril Ramaphosa naye ukuqinisekisile ukushona kukaNkk Molewa wathi imininingwane ephelele ibingakaveli. Uncome uMolewa ngokusebenza ngokuzikhandla kuhulumeni wakuleli kwaze kwaba uficwa wukufa. Lishone elayizolo elokhu egeleze njalo amazwi endunduzo ezinkundleni zokuxhumana, abantu bekhala ezimathonsi ngoMolewa.