UNobhala we-ANC uMnuz Mdumiseni Ntuli, uthe bakhathazekile kakhulu ngokuthi kudliwe iSasco, nezinye izinhlangano zezitshudeni ezidlelana ne-ANC okuyi-ANC Youth League ne-YCL. ISasco, ANCYL ne-YCL uma sezihlangene zaziwa nge-Progressive Youth Alliance kanti lezi zinhlangano zijwayele ukukhankasa zingenele ukhetho ndawonye. Kwezinye izikhungo kube nombango kwagcina ngokuthi iSasco ingenele ukhetho yodwa. Kwezinye izikhungo iSasco kwayona ihlukene phakathi njengasenyuvesi yaKwaZulu-Natal. “Sikhathazekile ngalesi simo njengoba kuzohlala isigungu sesifundazwe maduzane sizoyixoxa le ndaba," usho kanje. Uthe bahlale bebatshela abaholi balezi zinhlangano ukuthi ngelinye ilanga into efuze le iyokwenzeka. “Yingakho kuzomele sibhukule sonke, sisize lezi zinhlangano ngoba abantu abasha laba esikhuluma ngabo.” EDUT i-Sasco ithelwe ngehlazo njengoba i-EFFSC iwine zonke izihlalo eziyisishiyagalombili kwathi eMUT yathatha eziyisishiyagalombili kwezingu-11. Umhlaziyi wezepolitiki uMnuz Thabani Khumalo uthe i-EFF izoba yingozi njengoba ithandwa yintsha.