ULuyanda Gumede (4) kuthiwa ubedlala nabanye ontanga ngoMsombuluko emini ngesikhathi ephonseka kulo mgodi obusugcwele amanzi emvula. Lesi sigameko sicasule umphakathi osola ukuthi ukungavalwa komgodi yikona okwenze ingane iphonseke futhi kusazodaleka omunye umonakalo. Ilungu lomphakathi, uMnuz Vusi Shamase, uthe umgodi wambiwa ngesonto eledlule wangavalwa kwaze kwangena amanzi. “Bekungafakwanga ngisho izintambo ezibomvu ezikhombisa ukuthi kunobungozi. Kubonakale ezinye izingane zilokhu zikhomba emgodini kanti uLuyanda ubevele engasabonakali. Kube yinhlanhla kwakona ukuthi angene yedwa kulo mgodi ngoba bezikhona nezinye izingane abedlala nazo,” echaza. UShamase uthe kumanje lo mgodi awukagqitshwa futhi kunesalukazi esinendlu eduze kwawo lo mgodi, naso esisengcupheni. UNkk Nontobeko Dlamini othe uLuyanda uzalwa ingane kadadewabo, uthe bashaqekile ngokwenzekile. Uveze ukuthi uLuyanda washonelwa abazali wase ekhuliswa nguyena. “Bengingekho ngisedolobheni, uLuyanda ngamshiya nomkhulu wakhe. Umkhulu ubematasa endlini, wangambona uLuyanda ephuma ebizwa ezinye izingane. Uzwe sekuthiwa uphonseke emgodini, wayomtakula waphuthunyiswa emtholampilo kwatholakala ukuthi useshonile. Indlela umgodi ojule ngayo ufika ehlombe kumuntu omdala,” kusho uNkk Dlamini. UMnuz Gabriel Zwane onguyise omkhulu kaLuyanda, uthe izolo ulubikile udaba emaphoyiseni. Ngesikhathi sokuloba amaphoyisa athe akuveli ukuthi kukhona icala elivuliwe. IPhini leMeya oPhongolo futhi eliyikhansela eNcotshane uNkk Busi Mvelase uthe, bakhathazekile ngalesi sigameko. Uthe kujwayelekile ukuthi abasebenzi bakamasipala bashiye imigodi ingagqitshiwe. “Kwaqhuma ipayiyi ngoLwesihlanu olwedlule, ngashayela ucingo uphiko lwamanzi eZululand ngoba yibona ababhekelela ukulungiswa kwawo. Bambe umgodi bawushiya waze wagcwala amanzi. Ngizwe izolo (ngoMsombuluko) ukuthi sekushone ingane, ngaphinde ngababikela eZululand. Kubuhlungu ngoba sekushone ingane ngenxa yobudedengu babantu,” kusho yena. Uthe uyesaba ukuthi kusazolimala abanye ngoba umgodi usufakwe inhlabathi emuva kwesigameko, okusengabisha umuntu kuwona. Ucingo lukaSomlomo waseZululand uMnuz, Sbu Nkwanyana belukhala lungabanjwa, wathunyelelwa iSMS okushaye isikhathi sokuloba ingaphendulwanga.