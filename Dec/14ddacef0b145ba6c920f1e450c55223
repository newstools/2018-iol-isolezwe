Kulesi sigameko, esenzeke ngeSonto ngo-10 ebusuku, kuboshwe amadoda amabili azobhekana necala lokubamba inkunzi, elokuzama ukubulala, ukutholwa nesibhamu esingekho emthethweni nezinhlamvu. Ngokusho kokhulumela amaphoyisa KwaZulu-Natal, uLt Colonel Thulani Zwane, amaphoyisa aseHillcrest abeqaphe ubugebengu KwaNgcolosi ngesikhathi ezithela phezu kwezigebengu zibamba inkunzi. “Elinye iphoyisa lingene kwaMkhuli ethaveni liyothenga kanti lizozithela phezu kwabasolwa abebebamba inkunzi. Abasolwa baliphuce isibhamu iphoyisa base bebaleka ngeToyota Hilux ebigcwele ugwayi, utshwala nemali abebekuntshontshile. Amaphoyisa abajahile, abasolwa babe sebedubula amaphoyisa aphendula ngalo izulu lezandla kwashona umsolwa oyedwa. Omunye umsolwa odubulekile usesibhedlela ugadwe amaphoyisa. Umsolwa wesithathu ubalekile kodwa wabuye wabanjwa amaphoyisa ophiko lwezinja. Abanye abasolwa basagcwele amathafa. Ababoshiwe kulindeleke ukuba bavele enkantolo yasePinetown maduze,” kusho uZwane. Impahla ebintshontshiwe, okubalwa isibhamu sephoyisa, itholakele kanti igcinwe amaphoyisa. Khonamanjalo izolo ekuseni ePinetown umshayeli obebanjwa inkunzi ekhonjwe ngommese udubule isigebengu wasibulala. Imoto ibimi ekhoneni lomgwaqo * -Anderson noJosiah Gumede. UZwane uthe amadoda amabili afice umshayeli esemotweni yakhe emile eceleni komgwaqo. Omunye uvele ngewindi wacisha imoto, omunye wabeka ummese entanyeni yomshayeli. Umshayeli kuthiwa uvele wakhipha isibhamu wabadubula bobabili. Oyedwa ushonele eduze kwale moto omunye wabaleka. Amaphoyisa asePinetown ayaphenya ngalesi sigameko.