UDkt Bongiwe Nungu (35) ongowokuzalwa eFredville entshonalanga yeTheku nonesikhungo esizimele, eMgungundlovu, nomakhasi Nontobeko Sikhakhane-Gabuza (34) onesigodlo eMvundlweni, eGezubuso, odume ngelika “Makhosi, uMaSikhakhane” kwiVuma FM, banqume ukucaphuna emigodlweni yabo baphe imindeni engu-20 ukuze ithasisele kwenakho ukugubha la maholide. Laba bobabili bahlanganise uR20 000 ukupha uR1 000 umndeni ngamunye. Ekhuluma ohlelweni likaVanessa Marawa, iTill Noon, kwisigatshana esibizwa ngeCulture Shock, uMaSikhakhane uthe: “Ningisekelile nangikhulisa ngemibuzo yenu kule minyaka emibili kulolu hlelo, yingakho ngizibongela. “Ngithe uma ngiyikhuluma le nto kudokotela wami, uDkt Nungu, wathi kimina ‘Makhosi ngeke ukwenze lokhu wedwa. “Njengoba ukhipha uR10 000 nami ngokunjalo ngizoxhasa ngomunye uR10 000.” Ukhulume ngokusebenzisana okuhle okuphakathi kwakhe noDkt Nungu, nathe uyaye amhluphe ngisho ebusuku, uma edlulisa iziguli angenamandla ukuzisiza. “Uyena umuntu engimhlupha ngisho ebusuku ukuze kuphiliswe abantu. Ngiyambonga kakhulu ngoxhaso anikele ngalo. “Sikwenza lokhu ngoba siyakwazi ukuthi kunjani ukungabi nakho. Siyethemba ukuthi esikwenzayo kuzohamba kufinyelele kwenye indawo.” Ethintwa yiSolezwe ngoMgqibelo uDkt Nungu uthe: “Ngijabula kakhulu ukuthi namhlanje ngiyakwazi ukukhipha ngifake esivivaneni. Lesi sipho sisuka ekujuleni kwenhliziyo yami ngoba ngisebenza nabantu usuku nosuku.” Ngale kokusebenza ngokuzikhandla esikhungweni sakhe sezempilo, uDkt Nungu ungumphathi omkhulu we-Uminathi EMS okuyikampani yama-ambulensi. UMaSikhakhane ungumqondisi weZamokuhle Brain Cultural and Heritage Promotions okuyinkampani entsha ayenzele ukubeka amagugu nobuciko babantu ebalazweni lomhlaba. Lezi zipho zitholakale ohlelweni iCulture Shock kusuka ngo-11am kuya ku-12:00 kwiVuma FM ngoLwesine olwedlule (Disemba 6) nokuthangi (Disemba 13).