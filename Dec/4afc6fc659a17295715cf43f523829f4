UJub Jub ukhuluma kanjena nje siyanda isibalo sabantu asebesishiye emhlabeni ngenxa yezingozi zemigwaqo selokhu kuqale amaholidi kaDisemba alo nyaka. EWestern Cape isibalo sesisondela ku-30 kanti KwaZulu-Natal sebengaphezu kuka-25 asebeshonile uma kubalwa nabawu15 abashone engozini eyenzeke eMpangeni muva nje. Kuleli sonto uNgqongqoshe wezokuThutha kuleli, uDkt Blade Nzimande, uthe sebewu-767 abantu asebeshonile ezingozini zomgwaqo kuleli kulo nyaka uwodwa. UJub Jub usanda kuphuma ngoshwele ngemuva kokudonsa isigwebo seminyaka emine kulandela ingozi eyadlula nemiphefumulo yezingane zesikole ngo-2010. Benomngani wakhe uThemba Tshabalala badla izidakamizwa maqede baqhudelana ngokugijimisa izimoto kanti kuzokwenzeka isiphihli sengozi. Naku-ba babegwetshwe iminyaka engu-25 ngokubulala nokuzama ukubulala kodwa babuye behliselwa isigwebo. Esesejele waqopha ngokuhlanganyela nenkakha ye-Afro jazz uTsepo Tshola ethi Ke Kopa Tswarelo (okuwukuthi Ngicela Uxolo). Ngokubambisana noMnyango wezokuPhepha koMphakathi eGauteng, Blackbrain nabanye osaziwayo, basemkhankasweni wokugqugquzela ukuphepha emgwaqweni nokunqanda izingozi zomgwaqo. Kosaziwayo abambisene nabo kubalwa umculi uKelly Khumalo, Nelisiwe Sibiya, DJ Sabby nomlingisi uDineo Nchabeleng. Njengomuntu owasinda engozini yomgwaqo futhi kwaze kwaphuma umphefumulo, uJub Jub uthi akakufiseli muntu ukuhlukumezeka adlule kubo ngemuva kwalobu budedengu. “Akekho umuntu engimfisela ukuba aye ejele ngenxa yengozi yomgwaqo. Nami ngasifunda isifundo sami futhi kanzima ngoba ngenza icala elahlukumeza abantu abaningi emoyeni.” Uthe abantu kumele bangaphuzi bese beshayela, futhi kumele badlalele kude nemidlalo yokujahana ngezimoto. Ukhuthaze umphakathi waseNingizimu Afrika ukuba ufunde emaphutheni akhe ukuze kunqandeke izingozi zemigwaqo ezidalwa wubudedengu babashayeli. “Kuyangijabulisa ukusebenzisana nethimba lika-Asifikeni noNgqongqoshe walo mnyango. Ngiyalwazi usizi lokulahlekelwa ngabantu obathandayo nokuba ngumphehli walokho. Ngicela bonke abantu baseNingizimu Afrika bashayele ngokucophelela.” Uthe akayekile emculweni kodwa uzokhipha iCD yakhe entsha ekuqaleni konyaka ozayo. “Bengi-saqongelela izingoma,” kuphetha yena.