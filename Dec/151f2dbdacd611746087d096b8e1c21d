IGQENYWE inkambabeyibuza yengozi inkosi yesizwe sakwaMdluli KwaNibela, eHluhluwe, ngesikhathi ihamba ebusuku. Ibisuka komunye umuzi wasebukhosini iya esigodlweni sayo ezinsukwini ezedlule. Umthombo othembekile olwazi kahle udaba, uthi Inkosi Gamalenkosi Mdluli (34) kuthiwa igqenywe yinsizwa yendawo enqwamane nayo ebumnyameni bahilizisana, yalitheza phezulu. Umthombo uthi le nsizwa ibiphuma ukuyocupha izinyamazane ihlome nangocelemba. Kuthiwa le nsizwa icikwe umuntu obeyivimba batholana phezulu kwaqothuka utshani ingaboni ukuthi yinkosi yesizwe. Kuthiwa ngesikhathi leli bhungu livulela isibhaxu inkosi imbe yambulula ngejubane iyongena komunye umuzi. Inkosi kubikwa ukuthi isale imabokoboko ngoba lo mbhemu ubebhokile ngesibhaxu. “Lo mfana owakhona endaweni kodwa akayazi kahle inkosi ngoba naye uzihlalela eThekwini. "Sengathi bahlangane kabi nenkosi, wayibuza igama yangazisho ukuthi iwubani, wavele wasikhuza ekhanda isikhwili lo mfana, lopha ikhanda enkosini," kusho umthombo. Ithintwa inkosi ngalolu daba, ithe ayifuni ukukhuluma ngalo, futhi ayifuni luphume emaphepheni. Ibuze ukuthi kungani kubhalwa ngokushaywa kwayo kodwa uma yenza izinto ezinhle amaphepha ayacasha. Ithe icela kuthintwe umuntu okhulumela umndeni wayo uMnuz Zigizendoda Mdluli ovele wahila intatheli ngemibuzo. “Shaya imoto wena uze la uzobuza kahle ebukhosini ngalolu daba. Owakwabani isibongo lo mthombo othembekile okutshele le ndaba? Hlukanani nje nale nto akufanele iphume emaphepheni ngoba ayikho. Ngiyakubona ukuthi unofuqufuqu lokuyikhipha le ndaba ngibe ngikutshela ukuthi ayikho,’’ kusho uMdluli Umthombo uthe lolu daba kulindeleke ukuthi luhlalelwe kule mpelasonto kuphume isinqumo esingujuqu. “Empeleni umndeni ubulokhu uphazamiseka uthi uyahlangana ngalolu daba, kwavele kwashona abantu belandelana emndenini kwaphoqa ukuthi lume udaba. Kuyisimanga nje endaweni ukuthi kushaywe inkosi, yingakho le nto ikhulunyelwa phansi kuvikelwa isithunzi sayo,’’ kulanda umthombo osendaweni.