BAYAZIFELA ngamafilimu ocansi abantu baseNingizimu Afrika. Leli lizwe selize lilele isibili emhlabeni wonke jikelele ngezinga lokubukwa kwalolu hlobo lwamafilimu. Kuthiwa abantu bakuleli bamandla kakhulu ukubuka la mafilimu kwi-internet uma kuqhathaniswa nokuwabuka kuma-DVD athengwa ezitolo zezinto eziphathelene nocansi. INingizimu Afrika ilandela ezithendeni zePhilippines okuyiyona ezihola phambili ngamafilimu ocansi. Konke lokhu kusanda kuvezwa abacwaningi abethule umbiko kwiPornhub 2018 in Review. Kuvela ukuthi muva nje, abantu bakuleli bachitha imizuzu engu-10 nemizuzwana engu-57 bezitika ngezithombe zocansi. IPhillipines kuthiwa yona izigengqezela phambili ngemizuzu engu-13 nemizuzwana engu-50. Amanye amazwe alandelayo, yi-United States, ngemizuzu engu-10 nemizuzwana engu-37, Ukraine ne-Canada ngemizuzu engu-10 nemizuzwana engu-26. IBritain yona ilele isithupha ngemizuzu engu-10 nemizuzuzwana engu-17. Ngokusho kukaDkt Manqoba Myeni ungoti wezithinta umqondo, isidalwa esingumuntu sihlale ngaso sonke isikhathi sifuna ukwazi nokulangazelela izinto ezithinta uthando nocansi. “Lezi ngezinye zezinto umqondo womuntu odonseleka kalula kuzona," kusho uMyeni. Uthe enye yezimbangela yalesi simo, wukuthi ucansi yinto, isikhathi esiningi, efihliwe neyenziwa esithe nasebusuku. “Akuyona into embi ukuba nolwazi lokuthi kusuke kwenziwani uma kuyiwa ocansini. Okubi yilapho umqondo womuntu sewenza lo mkhuba wokubuka izithombe zalolu hlobo noma umuntu engasathandi,” kusho yena. Lokhu ukufanisa notshwala nezidakamizwa nogwayi, kona okunzima ukukuyeka uma sekukungenile. Ngokwakhe, uma umuntu esebuka izithombe zabantu abanqunu noma abenza ucansi noma engasathandi okanye esechitha isikhathi esiningi ukwenza lokho, usuke esedinga ukwelashwa. Nakuba umuntu kukhona izinto ezinhle azifundayo empilweni nakwezothando ngalokhu, kodwa uthe ukukwenzisisa kufana nesifo. UMyeni uthe kumele sizibuze njengezwe ukuthi yini lena eyenza ukuthi sibe yizwe eliyilolu hlobo? Yini edala ukuthi iSwaziland yona ingafani nathi? Nazi ezinye zezinto uMyeni athe zingaba yimbangela yalokhu; * Kumele kubhekwe imithetho ebusa izwe ephathelene nezocansi ukuthi akuyona yini imbangela yalokhu? * Ama selula asetshenziswayo asezingeni eliphezulu, uthe angaba nomthelela kulokhu. Mayelana nemiphumela engadalwa yilesi simo, uthe inganikeza isithombe esingesihle ngaleli lizwe. Imiphumela emibi engaholela ekubukweni kwezithombe zabantu abanqunu nabenza ucansi uthe kungaba yilena; * Ingakhuphula izinga lokudlwengula ezweni nokuhlukumeza ngokocansi * Kungandisa izinga lokukhulelwa kwabesifazane ngokungenasidingo * Kungandisa izifo ezweni * Kungalola abantu ukuthi bahalele ucansi kade bengazimisele. Nakuba ikhona imiphumela emibi engadalwa yilesi simo, uMyeni uthe ikhona indlela yokuthi singagwemeka kanjani. Nalu usizo athe abanale nkinga bangasizakala ngalo; * Ungakwazi ukwelashwa ngendlela efanayo okwelashwa ngayo umuntu osuke enenkinga yokuphuza utshwala * Kumele ubikele umuntu omethembayo ngenkinga obhekene nayo. * Xhumana nabeluleki abangosonhlalakahle abaseduze nawe ngale nkinga. Ungoti kwezocansi, uDkt Marlene Wasserman, odume ngelika Dkt Eve, ucashunwe kwabezindaba ethi ukubukwa kwezithombe zocansi kungasetshenziswa njengethulusi lokufunda ukuzithokozisa. “Okunye okudala lokhu ukuthi singabantu abanomlando wengcindezelo futhi sibe sihlala ezimeni ezenza sizibukele phansi,” kusho yena. Uthe abantu baba mandla kakhuku ukubuka lezi zithombe ebusuku kusukela ngo-10 kuya ku-1 entathakusa ngoba lezi yizikhathi abasuke benesikhathi ngazo, bethi bazama ukuphumuza ingqondo. Kulo nyaka iPornhub ithe lenyukile izinga lokubukwa kwezithombe ezinqunu umhlaba wonke njengoba lifinyelele ku-33.5 billion okuyinto okwenze kwakhula ngo5-billion uma kuqhaniswa nonyaka odlule. Ngosuku kubikwa ukuthi bangu-100 million abantu ababuka lezi zithombe zocansi kwi-internet.