Lokhu kwenzeke kungakapheli ngisho nesonto kubulewe abesifazane bandawonye ababulewe ngendlela efanayo. Laba besifazane ababili babesolwa ngokuthakatha. Le ntombi endala eno-75, yasesigodini iBooksneck ngase-EmaXesibeni okuyidolobha elisemngceleni wase-Eastern Cape naKwaZulu-Natal ubulewe ngaphambi kukaKhisimusi. Ngeledlule abesifazane bandawonye oNothenthisa Ntshamba (53) noNtombi Ndlanya (48) bashiswe bangqongqa esigodini iNgonyameni. Imeya kaMasipala i-Alfred Nzo District, uMnuz Sixolile Mehlomakhulu ukugxekile ukubulawa kwabantu ngoba besolwa ngokuthakatha. “Nginxusa amaphoyisa ukuthi asebenze ngamandla abophe labo abathinteka kulezi zehlakalo zokubulawa kwalaba besifazane. Kumele babhekane nengalo yomthetho,” kusho uMehlomakhulu. Unxuse umphakathi ukuthi uqaphele ungavumeli izinto ezifuze lezi ukuthi zenzeke lapho uhlala khona. Uthe bazoqinisa umkhankaso wokulwa nokuhlukunyezwa kwabantu ngenxa yobulili, wathi lo mkhankaso uzogxila ezintweni ezithinta ukusolwa kwabantu ngokuthakatha kulesi sifunda. “Umasipala uzosiza ngokuthi abagilwa bafihlwe ngendlela enesizotha. Sidlulisa amazwi endunduzo emndenini yabashonelwe.”     