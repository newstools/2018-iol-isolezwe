OWAYEYISIPHEKEPHEKE seKaizer Chiefs neBafana Bafana, uThabiso ‘Skapie’ Malatsi, usevuke wazithatha ngemuva kokucekela phansi ikusasa lakhe ngophuzo oludakayo. USkapie nomngani wakhe uDlozi Dlamini waseDaveyton baqhamuke neqembu elisha lekwaito iSkapie (36) and DL (39) futhi bashisa izikhotha ngenoni elithi Yizo. Ekhuluma ohlelweni lukaThomas Mlambo kuSABC 1 ngoLwesithathu iSport@10, uSkapie uthe waqala ukucula esadlala kwiKaizer Chiefs ngo-2001. UDlozi uthe bazana kudala noSkapie ngesikhathi naye esadlalela iKaizer Chiefs. “Yimi owafika kuqala kwiKaizer Chiefs, uSkapie wangifica khona. Safike sajwayelana. Ukucula sasikwenza kuyo iKaizer Chiefs silungiselela ukungena enkundleni.” USkapie uthe ukucula wakuqala ngo-2001 ngesikhathi uDlozi enza ingoma ngaye. Uthe ngeke asola muntu ngokungena kwakhe ophuzweni oludakayo. “Ngeke ngisole omunye umuntu ngoba kwaba yimi.” Yize ethi akasoli muntu kodwa uthe wayengaphuzi futhi ekhonza enkolweni yamaSulumane. “KwakunguLwesine sisejimini, sisaqeqeshwa nguMuhsin Ertugral, esizwa nguDoctor Khumalo no-Ace Khuse. “Kwakuvamise ukuthi kube nezikimu ezimbili, esasiqeqeshwa nguMuhsin bese esinye siqeqeshwa nguDoctor no-Ace. Thina esasisesikimini sika-Ace noDoctor sasivunyelwa ukujika. Ngezwa uMuhsin etshela uTenashe (Nengomasha) ethi ‘akakwazi ukudlala ngawe mfake isicathulo.’" Uthi wavele waqhatha ngomjiko uTenashe. Eqhuba uthe uMuhsin weza kuye ethetha, wavele wamshaya maqede waphuma enkundleni. “Ngathi uma ngiphuma enkundleni uBobby (Motaung) wathi angihambe unomphela, ngathi vele angisabuyi. “Ngathatha imoto yami ngahamba, ngadlula kumama ngambikela, ngakhumbula ukuthi umfowethu wayebhema iCraven A, ngabe sengithenga neHunters Dry.” Uthe yilapho aqala khona ukuphuza utshwala. Ubudlelwano phakathi kwakhe neKaizer Chiefs obabuqale ngo-1999 baphela ngo-2004. USkapie usesebenzisana nenhlangano elwa nezidakamizwa neSouth African National Council on Alcoholism and Drug Dependence ukuze kunqandwe lesi sihlava emphakathini.