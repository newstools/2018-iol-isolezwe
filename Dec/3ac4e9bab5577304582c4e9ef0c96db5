Lokhu kumenyezwele uNgqongqoshe wezokuThutha kuleli, uDkt Blade Nzimande izolo esithangamini sabezindaba. UNzimande umemezele ukuthi abangu-767 asebeshone emigwaqweni yakuleli kusukela kuDisemba 1. “IKwaZulu-Natal iyona ehamba phambili ngabantu asebeshone ezingozini zomgwaqo njengoba bengu-162 asebeshonile, kulandela iGauteng ngabantu abangu-125, bese kuba iLimpopo ne-Eastern Cape ngabantu abangu-89. Lesi sibalo sabantu abashona emgwaqweni siyashaqisa uma ubheka izibalo zangalesi sikhathi ngonyaka odlule. Kukhuphuke ngo-16% ukushona kwabantu emgwaqweni,” kusho uNzimande. Usho lokhu nje izolo emgwaqweni uR617 eBulwer kushone abantu ababili, okubalwa nengane, kwalimala abantu abangu-10 ngesikhathi kushayisana iveni nemoto encane. Le ngozi ilandela enye enkulu eyenzeka eMpangeni lapho kwashona khona abantu abangu-15 ngempelasonto kaDisemba 16. Esitatimendeni esithunyelwe kwabezindaba uthe abaningi abashona kulezi zingozi ngabantu besilisa, njengoba bengu-72% abashonile. UNzimande uthe imbangela enkulu yalezi zingozi kuba abantu abashayela bephuzile nesivinini esiphezulu abantu abahamba ngaso emgwaqweni. UNzimande ukhale nangezinkundla zokuxhumana ezinomthelela ezingozini, nezinto ezishaqisayo ezenziwa abashayeli ezibonwa ezinkundleni zokuxhumana. “Abashayeli siyabacela ukuba bangalinge batshele abanye abashayeli uma kunesivimbamgwaqo noma amaphoyisa emgwaqweni. Ngifisa nokuxwayisa labo abatshela abantu ezinkundleni zokuxhumana ukuthi izivimbamgwaqo zingakephi, ukuba bakuyeke lokho. Kuphinde kudumaze ukubona ezinkundleni zokuxhumana abantu beziveza beshutha ama-video beshayela,” kusho uNzimande. Uthe bazoqhubeka nezinhlelo zokuqinisa ezokuphepha emgwaqweni, ikakhulukazi njengoba kuzoba nomthamo omkhulu wezimoto abantu bezoya emakhaya ngoKhisimusi nangoNcibijane.