Lokhu kuvele izolo ngesikhathi kuhlatshwa isoyi eZimbali ngaseBallito lapho kuzokwakhiwa khona amahhotela, amahhovisi amabhizinisi, izindlu nezinye izindawo zokungcebeleka. Kuzoqala ngonyaka ozayo ukwakhiwa kwezinye izakhiwo, okulindeleke ukuthi kube sekuqediwe ngo-2020. Oyisikhulu esiphezulu se-IFA Hotels and Resorts, uMnuz Werner Burger, uthe sebenze uR700 million kusukela kwethulwa isigaba sokuqala sokwakhiwa eZimbali Lakes ngoDisemba ngonyaka odlule. Uthe kulezi zakhiwo ezintsha kuzoba neWater Club, iBoulevard Zimbali Lakes, i-Evergreen Zimbali Lakes ezohambisana nehhotela nezindlu nokunye okuningi. Kuzophinde kube negaraji lokufaka uphethroli eduze kwazo lezi zakhiwo, nakho athe kuzovula amathuba omsebenzi. “Akuzodaleka nje amathuba omsebenzi ngalezi zakhiwo kodwa kuzoheheka nabatshali bezimali. Ngokwakhiwa kwale ndawo kuzodaleka amathuba omsebenzi abangu-35 000, kuqashwe ngokugcwele abangu-3 000. Izindlu ezibalelwa ku-2 500 ezizokwakhiwa zizongenisa umnotho kaR63 million kuMasipala waKwaDukuza,” kusho uBurger. Uveze nokuthi sebehlangane nenkampani iJaltech ezokwakha isikhwama esinguR2 billion emkhakheni wezokwakha. UNksz Nomusa Zulu, oyi-Intern Property Consultant kwaWakefields eMhlanga, ungomunye wabebekhona kuhlatshwa isoyi. Uthe kuyamkhathaza ukuthi baseyidlanzana abamnyama abathenga izindawo kule ndawo yabadla izambane likapondo. “Ngifuna ukuheha abamnyama ukuthi nabo bangene kulezi zindawo. “Maningi ngisho amathuba okwenza ibhizinisi yingakho ngifikile nami ukuze ngibone amathuba bese ngiheha abamnyama,” kusho yena. Umcimbi wokuhlatshwa kwesoyi ubuhanjelwe yiPhini leMeya yakwaDukuza uNkk Dolly Govender. Abe-IFA Hotels and Resorts baqala ngo-2005 ukutshala imali kuleli, osekudale amathuba omsebenzi kwakhulisa nomnotho ikakhulukazi KwaZulu-Natal. Banethemba kokuthi umnotho wakuleli uzokwenyuka kakhulu ngokunwetshwa kweZimbali Lakes.