KUSOLWA ukuthi icikwe ukuthunywa ukuba iwashe izitsha intombazane ezihengile ngoLwesine ekuseni. U-Asanda “Sasa” Mndwaweni (13) waseMahwaqa, eBulwer, kuthiwa utholwe elenga ngentambo kubo. Ubephasele ugrade 5 eBeersheba Primary. Uninalume kaSasa uMnuz Langa Mndaweni, uthi abaqondi ukuthi yini ebicasule umshana wakhe kodwa ubexabene nomunye udadewabo. Uthe bayoyixoxela amagwababa echobana into eyenziwe wumshana wakhe ebagilela imihlola. "Bahambile bayokha amanzi abanye odadewabo, yena wasala, kuthe uma bebuya bathi akawashe izitsha ahlanze nendlu ngoba akayanga ukuyokha amanzi. Sengathi yilokho-ke okumcasulile ngoba akukho okunye esikwaziyo obekumxakile,’’ kusho uMndaweni obezwakala ukuthi le ndaba imehle ngaphezulu. Uthi isigameko senzeke emzini kadadewabo oseceleni kwasekhaya elikhulu kodwa kufana nokuthi yikhaya elilodwa. "Ukufa kuba nesulubezi nje ngoba ukube bekukhona enye ingane ibiyombona isheshe imnqande angaze enze umonakalo. Bavamile ukulala bodwa kwesinye isikhathi ngoba udadawethu uhlala esemsebenzini e-Underberg,’’ kuchaza uMndaweni. Uthe baqale ukusola ngesikhathi umshana wakhe engabonakali ekuseni kwaze kwathunyelwa ukuthi ayocingwa. Kuthiwa yethuke yoma ingane ebithunyiwe ibuye isihefuzela ithi ifice udadewabo elenga ngentambo eseshonile. UMndaweni uthe ingxabano ebe khona phakathi kukamufi nodadewabo ikhuziwe, bebengazi ukuthi ingase ifike lapho kuphuma khona isidumbu. Okhulumela amaphoyisa KwaZulu-Natal uCaptain Nqobiule Gwala uthe kuyaphenywa. "Ayikaziwa imbangela yokutholakala kukamufi elenga kubo kodwa uphenyo lwethu lusaqhubeka,’’ kusho uGwala.