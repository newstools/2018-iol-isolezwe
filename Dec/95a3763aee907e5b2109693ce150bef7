Kulesi sigameko esenzeke ngo-Febhuwari nonyaka kwashona amaphoyisa amahlanu nesosha elilodwa. Lesi sigameko sathusa wonke umuntu kuleli ngoba lawa maphoyisa ahlaselwa esesiteshini sawo futhi kwagcina ngokuthi kuboshwe abasolwa kwelinye lamabandla akule ndawo, iMancoba Seven Angels. Ngaphandle kwalawa maphoyisa aseNgcobo, eKZN kushone inqwaba yamaphoyisa nonyaka. Amanye ebesemsebenzini, amanye engekho emsebenzini. Kokunye amanye azibulele ngenxa yezimo ezahlukene. * ENgcobo kushone uWarrant Officer Zuko Mbini (45) noConstable Zuko Ntsheku (38) Nkosiphendule Pongco (32) Sibongiseni Sondlana (32) and Kuhle Metete (27). Iqulu lamadoda lagasela esiteshini saseNgcobo, esiphakathi kwaseMthatha nase-Queenstown avulela ngenhlamvu ebhekise kulawa maphoyisa. Kwaboshwa amalungu ebandla okwakusolwa ukuthi ayefuna izibhamu zamaphoyisa ukuze ezobamba inkunzi emabhange. Icala lisaqhubeka enkantolo. * UCaptain Dumisani Mhlanzi wesiteshi saKwaMaphumulo wadutshulwa izigebengu engekho emsebenzini kwesinye sezitolo zokudla KwaMaphumulo. Izigebengu kuthiwa zazibambe inkunzi kwesinye isitolo, zabe sezihlangana naye zangabuza, zavele zamdubula. Abasolwa ngokumbulala badutshulwa amaphoyisa abanye baboshwa.  * UWarrant Officer Sibusiso Linda (54) wabulawa eMalukazi eSiphingo. Yena ubesebenzela esiteshini saseMlaza. Kuthiwa wahlaselwa ehlezi nomunye wesifazane emotweni yakhe. Wayengekho emsebenzini ngesikhathi edutshulwa. * Ngo-Agasti kubulawe uConstable Mbiko Buthelezi (36), wesiteshi saseNtuzuma odutshulwe esemsebenzini KwaMashu ehostela. UButhelezi wadutshulwa ehamba nozwakwabo belandela umkhondo wabasolwa ngemuva kokuzwa kuqhuma isibhamu, bazithela phezu kwabasolwa ababentshontsha. Omunye wabasolwa wabe esedubula amaphoyisa. UButhelezi washonela endaweni yesigameko.  * Ngo-Okthoba kwadutshulwa uWarrant Officer Bhekisigcino Zethembe Khwela (54), wesiteshi saseMariannhill, esemzini wakhe KwaNdengezi. UKhwela wayesuka emsebenzini esesekhaya ngesikhathi ehlaselwa abantu abangaziwa. UKhwela wadutshulwa phambi kwendodana yakhe nomngani wayo. * NgoSepthemba kubulawe uSergeant Nonhlanhla Lindiwe Mazibuko (40) wasesiteshini saseMandeni owadutshulwa ngosuku lwakhe lokuzalwa esekhaya. Kusolwa kuthi wadutshulwa isoka lakhe kulandela ingxabano. Umsolwa ona-43 wazinikela emaphoyiseni.  * UConstable Khayelihle Gwala (32) wesiteshi saseBabanango wazidubula eceleni komgwaqo emuva kokushayisa izinkomo ngemoto yomsebenzi ngoJulayi nonyaka. UGwala wayesebenza ebusuku, wathatha imoto yomsebenzi ngaphandle kwemvume. Waphuma emngceleni okumele ngabe wayesebenza kuwo ngemoto ebheke kubo KwaNongoma kanti uzovelelwa yingozi. Wasinda engozini yokushayisa izinkomo, wabe esephuma emotweni, wathatha isibhamu sakhe somsebenzi wazidubulela khona endaweni yesehlo, washona.  * Isikhulu emaphoyiseni omgwaqo kuMasipala uMvoti, uThabani Ndaba (41), wadutshulwa emahhovisi alo masipala ephuma emhlanganweni ngoNovemba 1 nonyaka. UNdaba wabulawa esanda kunyuselwa esikhundleni. Kusaphenywa ngokubulawa kwakhe, akukaboshwa muntu.  * Ngempelasonto kaDisemba16 nonyaka kushone amaphoyisa amabili ezingozini zomgwaqo ezehlukene. Kwesinye isigameko senzeke e-Atteridgeville ePitoli, iphoyisa lashayiswa umshayeli obedakiwe ngesikhathi kunesivimbamgwaqo. Elinye lashona engozini eyenzeke e-Olifantsfontein khona ePitoli kuR21.