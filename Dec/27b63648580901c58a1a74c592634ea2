Umndeni kaMnuz Sbuyiselo Dlamini (35) uzwakalise ukwethuka kwawo ngemuva kokuthi ngempelasonto kuboshwe uMnuz Nana Sithole ovele izolo ngoMsombuluko enkantolo yaseMashona, eMahlabathini, wabingelela imantshi. Umfowabo kamufi, uMnuz Sikhanyisele Dlamini (33), uthe namanje basabuzana bewumndeni ngokuboshwa kukaSithole ngoba bebemazi ukuthi ubengumngani womfowabo nakuba bebengazi ukuthi ubudlelwane babo bebuhamba bufikephi. “Impilo yomfowethu yepolitiki besingayilandeli kangako kodwa uSithole ubexoxa ngaye simazi ngoba waze wasitshela ukuthi ucele yena ukuba amfunele umuntu ozoba unogada wakhe. Ngempela uSithole wakwenza lokho wamfunela umqaphi. Nokho sithukile uma sesibona ukuthi uyena lona oseboshiwe. Lolu daba lunzima kakhulu ekhaya. Kuningi okwenzekayo njengoba ekuqaleni kuke kwathiwa kuboshwe iMeya yaseZululand, uMfu Thulasizwe Buthelezi kodwa ngenxa yokuthi sisebenzisana kahle nomphenyi, wasitshela ukuthi akulona iqiniso lokho. Kulena kaSithole usibikele ukuthi bambophile,” kusho uSikhanyisile. USithole kuthiwa uboshwe eStanger kanti usezohlangana nabasolwa ababili abathathwe ngesonto eledlule okungumqaphi wemenenja esamisiwe yaseZululand, uMnuz Sipho Nkosi, nomunye oboshwe eMpangeni. Bazovela enkantolo ngoLwesine. Leli cala selinyakazise abantu abaningi eZululand kusuka emakhanseleni amaqembu aphikisayo nawe-IFP nobuholi bayo ngenxa yokugijima kwamaphoyisa.