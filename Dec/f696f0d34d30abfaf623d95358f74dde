Umndeni kaNksz Nothando Biyela obengumhlengikazi esibhedlela iSt Mary’s, KwaMagwaza usashaqekile ngesigameko sokubulawa kwakhe ngeSonto. Umfowabo omdala, uMnuz Dumisani Biyela (60) uthe udadewabo ubehleli nezingane zakhe esezikhulile ngesikhathi kufika abalisa abathathu abebehlome ngemimese nesibhamu nokukhona kubona obezimboze ebusweni babaphuca amaselula nemali engadalulwanga nemoto. UBiyela uthe laba balisa bathathe amaselula bafuna ukhiye wemoto yendodakazi yakhe iPolo Vivo ebisanda kuyithenga bahamba ngayo. Uthe kuthe ngesikhathi sebephuma esangweni babuye babuyela endlini bamdubula ekhanda waphuthunyiswa esibhedlela wagcina ngokushonela esibhedlela Inkosi Albert Luthuli Central. Umfowabo kaNksz Biyela uthe le moto obekunezinyanga eziyisithupha kuphela ithengiwe itholakale Eshowe ishiywe khona. Uthe lesi sigameko sibashiye behlukumezekile njengomndeni. “Kufana nokuthi sibulewe siphila ngoba lento isiphathe kabuhlungu. Bekuthenjelwe kuyena ngoba ubenakekela izingane zakhe ezintathu nezingane zikadadewabo ezintathu nomfowabo ogulayo,” kusho uBiyela. Uthe basadidekile ngokuhlaselwa kwakhe ngoba ubengakaze aveze ukuthi kukhona abantu abamuphethe kabi noma abebefuna ukumlimaza. Uchaze udadewabo njengomuntu obephansi nobelungile. UNgqongqoshe wezeMpilo KwaZulu-Natal, uDkt Sibongiseni Dhlomo usigxekile isigameko sokubulawa kukaNksz Biyela. Uthe ozakwabo bamuchaze njengomhlengikazi obekhulile nobesebenza kanzima futhi ethanda umsebenzi wakhe. “Ukubulawa kukaSister Biyela kuwusuku olubuhlungu njengoba sisanda kuphuma kumkhankaso wokulwa nokubulawa kwabantu besifazane nokuhlukunyezwa kwabesifazane nezingane i-16 Days of Activism for no Violence Against Women and Children. Uyabona ukuthi izinto azihambi kahle emphakathini uma abalisa abathathu bekwazi ukuhlanganyela umuntu wesifazane, bamdubule bathathe nemoto,” kusho uDhlomo. UDhlomo kulindekeleke ukuthi ahambele umndeni kaNksz Biyela namuhla. Okhulumela amaphoyisa KwaZulu-Natal, uCol Thembeka Mbhele uthe amaphoyisa ayaphenya ngalesi sigameko. Uthe isizathu sokubulawa kukaNksz Biyela asikaziwa. 