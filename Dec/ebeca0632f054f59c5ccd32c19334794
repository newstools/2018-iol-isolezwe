Ukuhlonzwa kwalaba abayisithupha kuvele ukuthi kuphothuliwe njengoba bezofihlwa ngoMgqibelo ekuseni, oBonjeni eJozini. AmaNdiya amathathu ayesemotweni encane eyashayisana netekisi afihlwe ngesonto eledlule. Okhulumela uMnyango wezokuThutha KwaZulu-Natal uMnuz Mluleki Mntungwa utshele Isolezwe ukuthi inkonzo yomngcwabo izohlanganiswa kulaba abayisithupha. “Laba abayisithupha abebesetekisini sebeyaziwa bangobani njengoba bezofihlwa ngoMgqibelo, kuzokwenziwa inkonzo eyodwa. Laba abanye ababesetekisini kulindeleke ukuba kuphothulwe ukuhlonzwa kwabo bese kuhlelwa ukuba bafihlwe.” Le ngozi yenzeke ngoDisemba 8 nonyaka, emgwaqweni uN2 eMpangeni uma uya ngaseNseleni. Ababehamba ngetekisi babephuma emshadweni eSikhaleni, sebebuyela emakhaya eJozini. Khonamanjalo ngoLwesibili ebusuku kushone abantu abathathu engozini eyenzeke emgwaqweni * -R602 ngase-Elandslaagte oThukela. Ngokusho kokhulumela abezimo eziphuthumayo eKZN uMnuz Robert McKenzie imoto abebehamba ngayo iphumile emgwaqweni, yashaya isihlahla yabe isikhalakathela emfuleni oseceleni komgwaqo. Kusinde abantu ababili kulengozi, abalashwe abezimo eziphuthumayo babe sebephuthunyiswa ezibhedlela. Ukutakulwa kwalaba kuqalwe ngo-Lwesibili ngo-9 ebusuku kwaze kwaba ngoLwesithathu ekuseni ngenxa yokungena kwemoto yabo emfuleni okuthiwa ubujulile. Amanye amagama abashone engozini yaseMpangeni: 1 Cain Mkhabela (31), 2. Minah Mafuleka (71), 3. Sanele Mthombeni (33), 4. Daluxolo Tobias (21), 5. Nonhlanhla Mafuleka (54), 6. Thabisile Buthelezi (29) {wayezithwele}, 7. Gamsan Govender (50), 8. Poobalan Govender (54) 9. Rambat Shalen (30).