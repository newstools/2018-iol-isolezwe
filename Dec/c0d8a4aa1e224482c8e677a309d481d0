Izolo uBrigadier Vish Naidoo wamaphoyisa kuzwelonke, uthe bahambise imininingwane kuyo yonke imingcele engena kuleli ukuze uma uNkk Mugabe engena aboshwe. “Sizombopha uma engena eNingizimu Afrika kodwa uma kuwukuthi ugcina engangenanga kuleli sizosebenzisana namaphoyisa akunoma yiliphi izwe akulo ngoba uyadingeka. Sisebenzisana ne-Interpol, ukuze sikwazi ukumbopha noma ngabe ukuliphi izwe,” kusho uNaidoo. UNkk Mugabe ubhekene necala lokushaya ngenhloso yokulimaza emuva kokuhlasela intokazi ekhangisa ngengqephu eyayivakashele amadodana akhe, uNksz Gabriela Engels. NgoLwesithathu inhlangano elwela umphakathi i-AfriForum imemezele ukuthi uNkk Mugabe uzoshushiswa kuleli njengoba sekuphume incwadi egunyaza ukuboshwa kwakhe. UMnuz Kalie Kriel, oyisikhulu esiphezulu se-AfriForum uthe banquma ukusiza uNksz Engels emuva kokuthi uhulumeni wakuleli unikeze uNkk Mugabe ushwele. “Sifuna wonke umuntu aphathwe ngendlela efanayo emthethweni kungabi nokwenzelela ngoba edumile noma eshade nomengameli wezwe elithile,” kusho uKriel. Ugqugquzele abantu bakuleli ukuthi bathinte i-AfriForum uma bedinga usizo ngoba ayikhethi bala lamuntu kodwa ilwela ubulungiswa.