Sike sathi sizihlalele sixoxa ngobunzima obake basivelela nezinye izinsizwa kwaqhuma izindaba ezihlekisayo abanye baze babalula nokuthi kunjani ukungaholelwa ngumqashi wakho kuze kwedlule usuku lomholo, kwaba khona nophawule indaba yokwephucwa emlonyeni lowo othandana naye. Kuzona zonke lezi zivuvaba ezihlukumeza abanikazi bazo, kube nesisodwa nje namanje engingakasithathi isinqumo sokuthi ukuba kwakuyimi owayebhekene nale mbedumehlwana nganginquma ukuthini. Woza nendlebe-ke (noma iso lakho) ngikuxoxele. Lo mlisa uthi wayevame ukugibela ibhasi lokuqala lasentathakusa njalo ekuseni uma eya emsebenzini. Kuthe langa limbe wavukwa yisisu ebusuku, lesi esiqala ngokubhavumula sikuvuse kube ngathi ushiswe yilahle lomlilo. Ziningi phela izinhlobo zokuphathwa yisisu, lesi akhuluma ngaso uthi uma sesikubambile ungaphambana nenyoka iza kuwe, uqonde ngqo kuyona uphinde uyeqe futhi maqede ungaqalazi emuva ukuthi iyakulandela. Uyaqonda-ke ukuthi bunjani lobunzima akhuluma ngabo. Uthi sam’bamba lesisu simkhipha waze washiywa yibhasi lokuqala ayevame ukulithatha. Ngenhlanhla wakwazi ukulinda waze wathola ibhasi elilandelayo. Ujabula nje kanti akabuzanga elangeni ukuthi kusekukhulu okuzomehlela. Nebala angene ebhasini abe nenhlanhla yokuhlala esihlalweni esingemuva komshayeli webhasi. Noma engakushongo lokhu kodwa ngiyasola indoda yasikhetha ngabomu lesi sihlalo ngoba ibheka ukuthi ukuhlala kwayo kuso kuzoyisiza. Lihambe ibhasi lithi nje lingafika endaweni eyigquma uma nje lithi thuthu lehla egqumeni ibhasi, kwasuka lokho. Ewu sathi isisu ngila, yathi le ndoda iyaziqinisa ibambelela esihlalweni iqinisa imihlathi, sathi isisu cha angenziwa kanjalo. Yaba yinye kuphela into eyayingenziwa yithi sonke, insizwa yaqunga isibindi yasukuma yaqonda ngqo kumshayeli iyomnxusa ukuthi amise ibhasi ukuze ikwazi ukwehla iyobhekana nale ngwadla. Okokuqala nje okwaba luphawu lokuthi idlozi layo liyifulathele, yathi ingakasibeki isicelo sayo, umshayeli washo ngesankahlu ukuthi “Wendoda, njengoba ubona kahle ukuthi akusona istobhi sokuma lesi, ubungelinde ngize ngime ukuze uzobuza ngoshintshi wakho ongaphele." Cabanga njalo ukuthi isisu asinamamenazi, asinanhlonipho. Yazama indoda ukuzikhalela ithi, "Mshayeli, awumise ibhasi ngikhishwa yisisu bo." Umshayeli waphendula ngokuthi kusemnyama ngeke akwazi ukuma esigangeni ngoba kuzobeka yena nabagibeli engozini yokubanjwa yizigilamkhuba. Yaqhubeka le ndoda ikhala ithi umshayeli akame okungenani uzoma maqede angalindi avele ayishiye khona lapho. Kwangathi nomshayeli uthelwe ngezibonkolo, etshela lo mgibeli ukuthi indlela ancenga ngayo sengathi iwubufakazi impela bokuthi kukhona amaqhinga ophezu kwawo, yikho kona kanye-ke, okwenza ayishaye ngamandla ibhasi. Ewu uyabona uma umuntu exoxa ngosizi lwakhe, niqale nonke ninsinsitheka nigcine senibona ethuthumela ukuthi lolo sizi alusadabukisi, kunalokho seluvusa intukuthelo. Akukho noyedwa owaba nesibindi sokumncenga umfo lo ukuthi akaxolele umshayeli. Kwathula kwathi cwaka! Emva kwalokho wonke umuntu wacabanga ukuthi uma kungenza lesi simo sibhekane naye wayengakwazi yini ukuthi avumele ukuthambisa inhliziyo axolele lo mshayeli? Ibuhlungu le ndaba ngendlela yokuthi akekho noyedwa kithi owabe esaqhubeka ebuza ukuthi ukwenqaba komshayeli kwaholela ekutheni yenze njani indoda. Kubili kuphela okunokwenzeka ukuthi kwagcina kwenzekile, okokuqala kungenzeka ukuba indoda yalahla ithemba yabuyela esihlalweni sayo yayobekezela kunzima kunjalo. Okwesibili-ke ngizocela ukuthi ngikushiyele kuwena ukuthi uzame ukucabanga ukuthi konje kwagcina kwenzekeni. Uma usuyitholile impendulo yesibili ngiyocela wenze kanje, ufike ungazise nami bese uqhamuka nesu elibukhali lokuncenga lo mnumzane ukuthi axolele loya mshayeli. Uma nawe wawungumshayeli wawungenze njani ngempela esimweni sokumiswa umgibeli kusempondozankomo sibe sazi ukuthi izwe selaba libi kanjani? U-Alex wethula uhlelo indaba emsakazweni iGagasi FM ngoMsombuluko ngo’7 kusihlwa bese ngoLwesibili kuya kuLwesine aqale ngo’6 kusihlwa. Ezinkundleni zokuxhumana kuTwitter, Instagram, Facebook, LinkedIn no Youtube @alexmthiyane