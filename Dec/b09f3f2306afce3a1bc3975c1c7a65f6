UKWANDA kwezingozi emigwaqweni yakuleli sekuholele ekutheni uNgqongqoshe wezokuThutha kuleli uDkt Blade Nzimande, ahlongoze ezinye izindlela zokulwa nalesi sihlava. NgokukaNzimande, umnyango wakhe ufuna ukuba uhulumeni aqhamuke nezindlela ezithe ukuqinaqina ukuze kuliwe nalo mkhuba wokuxhaphaka kwezingozi. Uthe uma lokho sekwenzekile, uMnyango wezoBulungiswa uzokwazi ukuthi abatholakala benesandla kulobu budedengu bokudala izingozi, bajeziswe kanzima. Uthe ubuchwepheshe besimanje obumele busetshenziswe amaphoyisa omgwaqo, kumele busize ekutheni abashayeli bahlolwe igazi khona emigwaqeni ukuze imiphumela etholakala ngaleso sikhathi isetshenziswe njengobufakazi enkantolo. Uthe maduzane nje kuzohlangana iminyango yezoBulungiswa neyozokuShushiswa koMphakathi ukuze icubungule imithetho ethile ephulwa abashayeli emgwaqeni. Uthe lokho kuzokwenza ukuthi abaphule umthetho basheshe baboshwe. Okhulumela iRoad Traffic Management Corporation uMnuz Simon Zwane, uthe kungakuhle ukuthi abashayeli abatholakala bephuzile, bagcinwe esitokisini okungenani isonto lonke ngaphambi kokuthi banikezwe ibheyili. Uthe lokhu kungasiza ekunciphiseni ubudedengu babashayeli emigwaqeni. NgokukaNzimande, lo mkhankaso wokuqinisa imithetho emigwaqeni, kulindeleke ukuthi usebenze kuyo le nyanga kuze kufike isikhathi samaholide ePhasika. UNzimande uthe abantu abaningi abafa ezingozini zomgwaqo yingenxa yabashayeli ababudedengu, abashayela bephuzile, bekhathele nabangafuni ukuhlonipha imithetho yemigwaqo.