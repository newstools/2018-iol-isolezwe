Izolo uCele ubesebhishi ehambisana noKhomishana wamaPhoyisa KwaZulu-Natal, uLt General Nhlanhla Mkhwanazi. “Abantu engikhulume nabo bathe bajabule ngesimo samabhishi eThekwini nezokuphepha. Bebezipholele bejabule nemindeni yabo. Ngibabuzile ukuthi bafisa sizithuthukise kanjani ezokuphepha, basinika amasu kodwa bathe bajabule kakhulu ngezinga lezokuphepha nokutshalwa kwamaphoyisa,” kusho uCele. Uthe ngeke agcine eThekwini kuphela ngoba ngoMsombuluko wayeseMgungundlovu, futhi uzoya eRichards Bay, Margate nakwezinye izindawo. Uveze ukuthi kuthathwe amaphoyisa akwezinye izindawo alethwa emabhishi ukuze kuqine ezokuphepha. Uthe okwamanje sisodwa isigameko esimkhathazile, yilesi esenzeke eCape Town lapho kudutshulwe izingane ezimbili; eneminyaka emine neneminyaka eyisithupha nowesifazane omdala. “Ngiyajabula ukuthi amaphoyisa ayaphenya ngesigameko saseCape Town futhi kukhona ababoshiwe. Kwezinye izindawo kusahamba kahle ngisho nalapha ebhishi azikho izinkinga,” kusho uCele. UNkk Grace Mashego noNkk Dudu Xaba baKwaThema, Ekurhuleni eGauteng bathe bajabule kakhulu ngezokuphepha emabhishi aseThekwini ngoba amaphoyisa agcwele yonke indawo. “Siyajabula nokuthi ubaba uCele (Bheki Cele) uzosihlola ukuthi siphephile olwandle, kumnandi kakhulu, akekho osihluphayo,” kusho uNkk Xaba. UNksz Xoliswa Khumalo waseTembisa, Ekurhuleni eGauteng oficwe yiSolezwe ezipholele nomndeni wakhe naye uthe akukho okubi osekubehlele ngoba amaphoyisa agcwele yonke indawo. “Sizipholele kamnandi olwandle futhi amaphoyisa akhona. Kukhona ahamba ngamaveni, ahamba ngezinyawo, nagibele izithuthuthu. Kumnandi futhi siyajabula nokubona umuntu omkhulu (Cele) ezosihlola ukuthi sikahle,” kusho uNksz Khumalo. Bekukhona nabantu bezindawo ezihlukene zaseThekwini. Ubethi uma esondela uCele abantu bafune ukushutha naye, abanye bebemthopha bethi "Ndosi" kanti abanye bamtshele ukuthi bafuna ukuba ngamaphoyisa.