UMnuz Sandile Mvelase, Mnuz Phumlani Nojiyeza noMnuz Nkosingiphile Nojiyeza izolo babingelele imantshi ngemuva kokuboshwa mayelana necala lokubulawa kukaMnuz Sibusiso “Bhabhane” Maphumulo ngo-Okthoba. Ummangalelwa wesibili nowesithathu bakwaNojiyeza bangabafowabo bekhansela le-ANC elidumile eMlaza, uMnuz Mthokozisi Nojiyeza. Abamangalelwa abazange babuzwe ukuthi bayalivuma noma bayaliphika yini icala ababekwe lona, icala labo lahlehliselwa uDisemba 27, ukuze izelamani zakwaNojiyeza zizothola isikhathi sokuthola ummeli ezizomkhokhela. Ummangalelwa wokuqala uMvelase yena uthe uzosebenzisa ummeli wamahhala. Zihlulekile ukuzibamba zasikhihla isililo izihlobo zikamufi kubalwa nonkosikazi wakhe ngesikhathi zibona abamangalelwa. Unkosikazi kamufi yena uze waphuma enkantolo esebanjiwe ngendlela abekhala ngayo. Ezokuphepha beziqinile ngaphakathi nangaphandle enkantolo kukhona namaphoyisa ethimba likaNgqongqoshe wamaPhoyisa uMnuz Bheki Cele okuyilo elijutshwe ukuba aphenye ngamacala okubulawa kosopolitiki KwaZulu-Natal. Umshushisi kuleli cala uMnuz Tiyani Mabaso utshele inkantolo ukuthi okwamanje bayaphikisana nokuthi abamangalelwa banikwe ibheyili ngoba umphenyi wecala kusakhona izinto eziqondene nempilo yabo asaziphenya. Uthe esinye isizathu sokungabaniki ibheyili ukuthi kusenabanye abasolwa abasazoboshwa ngaleli cala. Umfowabo kamufi, uMnuz Bongumusa Maphumulo, uthe badumele uma bethola ukuthi abanye abantu abasolwa ngokubulala umfowabo bangabafowabo bekhansela le-ANC. “Abasolwa bona angibazi kodwa umfowethu ubenakho ukusichazela esitshela ukuthi uphatheke kabi ngoba usejikelwe ngisho ngabantu abangamakhansela ngenxa yezinhlelo zentuthuko eziqhubekayo.” IMeya yoMkhandlu weTheku, uNkk Zandile Gumede nayo ebikhona enkantolo ithe bayafisa ukuthola iqiniso ukuthi kwenzakalani ngoba kubuhlungu kakhulu lokhu okwenzeka kuyena njengoSihlalo we-ANC eThekwini. “Yingakho sikhiphe amabhasi ukuze amalungu enhlangano ezoza enkantolo, sizoyekele umthetho usebenze ukuze ekugcineni iqiniso lihlale obala.” Elinye ilungu le-ANC elikhulume neSolezwe kodwa lacela ukuthi lingadalulwa lithe baphoxekile uma bethola ukuthi abasolwa bangabafowabo belinye ikhansela. “Yonke lento imayelana nokudliwa kwezimali zezinhlelo zentuthuko, njengoba ngikhuluma nawe nje ewadini yekhansela okuboshwe abafowabo ngecala lokubulawa kukaMaphumulo kuqhubeka uhlelo lokulungiswa komgwaqo,” kusho leli lungu. Khonamanjalo, iPhini leMeya kuMasipala uMgungundlovu uNkk Fucwana Zungu liboshiwe labuye ladedelwa. Akucaci ukuthi uNkk Zungu ubeboshwa mayelana naliphi icala kodwa indodana yakhe uMnuz Gift Zungu yona iboshelwe icala lokubulawa kwesishoshovu se-ANC eMoses Mabida, uMnuz Msawakhe “Qashana” Mchunu.