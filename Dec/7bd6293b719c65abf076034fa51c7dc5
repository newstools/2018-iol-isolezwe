Wonke ancome amava akhe. URamaphosa uthe uqoke u-Adv Batohi ngoba zonke izivivinyo ebezenziwa uziphumelele. “INkantolo yoMthethosisekelo isiyalele ukuba siqoke uMqondisi wezokuShushiswa koMphakathi omusha ozosebenza ngokuzimela ukuqinisekisa ukuthi ubulungiswa buyenzeka. U-Adv Batohi uziphumelele izivivinyo. Ngisho ithimba ebelivivinya abafuna umsebenzi limncomile laphakamisa ukuthi ngiqoke yena. Ngiyethemba uzowenza ngokuzikhandla umsebenzi wakhe futhi abuyise isithunzi kwezokushushiswa komphakathi.” U-Adv Batohi uthe uyajabula ngokuthi athenjwe ngomsebenzi. Uyathembisa ukuthi uzozinikela ukuqinisekisa ukuthi bonke abantu baseNingizimu Afrika bathola ubulungiswa. Uthembise abashushisi ezweni ukuthi uzobeseka wathi umthetho ngeke ukhethe kodwa uzosebenza kuwo wonke umuntu. “Ngizoqinisekisa ukuthi umthetho uyasebenza kuyo yonke indawo. Ngizoshushisa ngisho abaphethe izikhundla eziphezulu, inqobo nje uma bephule umthetho. Ngiyacela ningiseke bantu baseNingizimu Afrika ngoba ngeke ube lula umsebenzi ngakho ngizonidinga nonke. Bashushisi ngifuna nazi ukuthi nginani kukho konke enikwenzayo ukuqinisekisa ukuthi umthetho usebenza kuwo wonke umuntu,” kusho u-Adv Batohi. U-Adv Batohi waqala ukusebenza njengomshushisi ngo-1986 eChatsworth wanyuka wagcina esewuMqondisi wezokuShushisa KwaZulu-Natal. Ngo-2009 waqokwa njengomshushisi eNkantolo yezokuShushisa yaMazwe oMhlaba njengoba esezoba wuMqondisi wezokuShushiswa koMphakathi eNingizimu Afrika kusukela ngoFebhuwari wonyaka ozayo. Umkhulumeli we-ANC kuzwelonke, uMnuz Pule Mabe, uthe abangabazi ukuthi * -Adv Batohi uzoqinisa ukusebenza komthetho ophikweni lwezokushushisa ngenxa yamava anawo. “UMengameli uqoke umuntu okahle esikhundleni futhi siyamcela asebenze ngokuzikhandla ukwakha isithunzi sophiko lokushushiswa ukuze abampofu babuyelwe yithemba. Siyamgqugquzela nokuthi asheshise ukuqulwa kwamacala ngoba baningi abantu abalinda isikhathi eside amacala abo engathethiwe,” kusho uMabe. Okhulumela i-IFP kwezomthetho ePhalamende, inkosi Mzamo Buthelezi, uthe beyakwamukela ukuqokwa kuka-Adv Batohi ngoba wazikhombisa ngokusobala ukuthi uyawazi umthetho ngesikhathi esebenza ecaleni lalowo owayenguCaptain wamaProtea, uHansie Cronje, owagcina elahlwe yicala lokudayisa imidlalo. Okhulumela iDA kwezobulungiswa, u-Adv Glynnis Breytenbach, uthe u-Adv Batohi kufanele aqale ngokuphenya udaba lokuxhaswa kukaRamaphosa yiBosasa futhi aphenye nabanye osopolitiki abadla imali. Umhlaziyi wepolitiki, uMnuz Thabani Khumalo, uthe akumangazi ukuthi uRamaphosa ugcine eqoke u-Adv Batohi ngoba unamava. Useke wasebenza nasenkantolo yamazwe omhlaba, iThe Hague. “Uzofika namava okuhlonishwa komthetho, into ebibonakala sengathi ayenzeki ophikweni lwezokushushisa. Abantu bazoqala ukuluthemba lolu phiko kodwa umbuzo wukuthi ngabe bazoshushiswa yini osopolitiki esiye sibone amacala abo evele ashabalale,” kubuza uKhumalo. Kuyaqala ukuthi kuqokwe uMqondisi wezokuShushisa koMphakathi wesifazane. Ngo-1998-2004 kwakuwu-Adv Bulelani Ngcuka, ngo-2005-2007 kwaba wu-Adv Vusi Pikoli, ngo-2009 kwaqokwa u-Adv Mokotedi Mpshe owayebambile. Ngo-2009 kwaqokwa u-Adv Menzi Simelae ophathe kusukela ngo-2009 kwaze kwaba wu-2012 kwathi ngo-2012 kwaqokwa u-Adv Nomgcobo Jiba ukuba abambe, ngo-2013 kwaqokwa u-Adv Mxolisi Nxasana kodwa wasuswa ngo-2015. Emuva kwakhe kuqokwe u-Adv Shaun Abrahams okutholakale ukuthi uqokwe ngokungekho semthethweni wagcina esulile ngo-Agasti.