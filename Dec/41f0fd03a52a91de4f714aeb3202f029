UMchunu uthole lo mklomelo emcimbini obusePinetown Civic Centre. USihlalo kasoshini wasePinetown uMnuz Bheki Mbambo uthe babone kufanele ukuthi bahloniphe uMchunu onguSihlalo ngoba uyingqalabutho ematekisini kwazise usebe wuSihlalo iminyaka ewu-18. “UMchunu yinsizwa ethanda uxolo okuthi noma isimo sinzima akwazi ukuhlalisa phansi zonke izinhlaka ukuze kutholakale isisombululo. Lapha kusoseshini wasePinetown sibambisene kakhulu nososeshini abahlukene ngoba sithanda inqubekela phambili. Asihloniphi uMacingwane kuphela kodwa sihlonipha namanye amalungu kasoseshini wethu asebenza ngokuzikhandla,” kusho uMbambo. UMchunu othole isitifiketi nesheke likaR2 000 ubonge ukusebenzisana okuhle nososeshini wasePinetown wathi ubambisene kakhulu nabo eClermont/KwaDabeka njengoba besenkingeni yeGO! Durban abayibona izodla umsebenzi wabo. Uthe ukubhekana nezinselelo zeGO! Durban balande uMnuz Jabulani Mthembu owayenguSihlalo weSantaco ukuze abe ngumeluleki wabo. UMthembu uthe akasoze abalahla abemboni yamatekisi ngoba yilona bhizinisi lomuntu omnyama eliqalwe kunzima futhi elingalutholi uxhaso kuhulumeni. Akuhlonishwanga uMchunu kuphela kodwa kuklonyeliswe noNkk Busisiwe Duma onguSihlalo wophiko lwabesifazane kusoseshini wasePinetown, ozakwabo abasethimbeni elilwa nokugcwala kwamaphara, abanye asebebe ngamalungu kasoseshini isikhathi eside, kanjalo noNksz Nomfundo Mcoyi wenkampani Icebolethu. UNkk Duma (58) uthe ungene embonini yamatekisi emuva kokushona komyeni wakhe ngo-2015. “Emuva kokushona komyeni wami ngafaka indodana yami kwathi ngo-Agasti wonyaka odlule ngaqokwa ukuthi ngiphathe omama basePinetown. Ngakhetha ukuthi ngizibambele ukuze nondodana abheke ezinye izinto. Ngijabule kakhulu ngomklomelo wami ngoba kusho ukuthi ngenza kahle. Ngiyabagqugquzela omama ukuthi bafunde ngomsebenzi wamatekisi ngoba yibhizinisi lethu leli,” kusho uNkk Duma.