UPHIKO lwentsha iYoung Communist League of South Africa (YCL) selunqumele ugwayi katiki isiteshi somphakathi Izwi Lomzansi 98.0 FM ukuba lubuyisele emoyeni ngokushesha umsakazi okusolwa ukuthi umiselwe ukufequza umfana aze achame. UNosipho Ngubane usebhuquza ekhaya ngemuva kokuvela kwe-video yakhe efequza omunye umfana. I-YCL ithe uma iZwi LoMzansi lingambuyisi uNosipho lizozifaka enkingeni ngoba ngeke yona ithule isonge izandla ngalolu daba, izolusukumela. Ngokuthola ngemithombo esondelene nalesi siteshi, lo msakazi wamiselwa ukufaka lesi siteshi ehlazweni nokushutha eduze kwemoto yomunye umsakazo. Lesi sigameko kuthiwa senzeka ngesikhathi iGagasi FM likhankasa kwiBeach Festival eThekwini ngoDisemba 1. UNosipho uvela edansela ingoma kaManqonqo ethi Eyadini, ezikhuhla ngezinqe waze wachama. IPhini likaNobhala lweYCL, uMnuz Isaac Luthuli, ukhwele wadilika kubaphathi. “Ukuhlukunyezwa kwabantu besifazane kwenzeka ngezindlela ezihlukahlukene. Lokhu okusolwa ukuthi kwenziwe yiZwi loMzansi akukho emthethweni, kuyafana nokuhlukunyezwa kwabantu besifazane. FUNDA: Umiswe yisiteshi okhuhle owesilisa wazichamela “Ukube bekuwumsakazi wesilisa obedansa kanjeya bekungeke kube nenkinga. Njengoba kuwumuntu wesifazane osebenza kulesi siteshi uyavinjwa ukuba adlule emotweni yomunye umsakazi, okuwubulima. Abaphathi balo msakazo baphethe ngezandla sensimbi, bayaxhaphazana futhi bavilapha ukucabanga. Ukwehlulwa ubuciko kubenza baxhaphaze abasebenzi besifazane,” kusho uLuthuli. “Emhlabeni wonke jikelele wake wabonaphi umuntu ngokuzidansela nje sekuthiwa ungcolisa igama lesiteshi. Akukhona ukuthi wayedansa engagqokile, okuyinto eyihlazo noma waphoqa umfana owayejabulela umdanso. Ngakho ngiyasixwayisa isiteshi ukuba sibuyisele emoyeni lo msebenzi ngokukhulu ukushesha futhi bahoxise ukumshushisa. Yinhlamba kubuntu. Uma behluleka ukwenza njalo, bazozifaka enkingeni ngoba ngeke size sithule sisonge izandla,” kuphetha uLuthuli. Imithombo ithe usekhonjwe indlela kwiZwi Lomzansi kodwa uXulu usaphika ulala ngomhlane. “Wathi asimnikeze ikhefu ngoba kukhona asafuna ukukulungisa okuqondene naye.” Ebuzwa ukuthi uzobuya nini uNosipho, uXulu uthe ekuqaleni kukaJanuwari. Ethintwa uNosipho wenqabile ukuphawula, wathi nje “angisenankinga. sengicela ukuhamba,” kuphetha. Nayizolo uNosipho ubengekho emoyeni futhi isikhala sakhe besivalwe nguzakwabo, uMC Pholobas.