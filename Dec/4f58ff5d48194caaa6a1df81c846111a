UMnuz Zolani Herdman Mlambi (29) nozwakwabo oneminyaka engu-30, igama lakhe ebelingakadalulwa, batholwe ngoLwesihlanu ebusuku bebulewe. Ngokuthola kweSolezwe, bebedutshuliwe base basikwa esiswini kodwa akukacaci noma bacwiyiwe yini njengoba bese zonakele izidumbu. Kusalindwe ukuhlolwa kwezidumbu zabo. Laba baduka ngoDisemba 23 nonyaka kade bephuma emsebenzini oThongathi. UMlambi wayehamba ngemoto yentombi yakhe. Le moto yatholwa ngoDisemba 24 ishiywe esigangeni eDalton ngaphandle kwaseGreytown. Umfowabo kaMlambi, uMnuz Phakamani Mlambi, uthe ngokwazi kwabo umfowabo wayehambe nabantu esebenza nabo beya eGreytown. “Babephuma emsebenzini behamba bebathathu, kukhona nomunye uzwakwabo waseGreytown ababehamba naye. Savula icala lokulahleka sibona engabuyi njengoba sithole umbiko wamaphoyisa ukuthi kunababili ababulewe. Lona uzwakwabo waseGreytown abahamba naye asisamtholi. Siyasola ukuthi babulawelwe indaba yesikhundla emsebenzini wakhe njengoba ubenezinyanga ezinhlanu umfowethu esebenza kule ndawo kodwa ubesethubeni lokukhushulelwa esikhundlelani ngenxa yokuthi kunomphathi osulayo emsebenzini oseyohlala phesheya, yena unaso isitifiketi esingambeka ethubeni lokuthola lo msebenzi. Besike simuzwe uma ezixoxela ukuthi isimo asisihle emsebenzini ngenxa yombango walesi sikhundla esibangwayo, wathi abantu bathi yena usanda kufika emsebenzini ukuthi angathola lesi sikhundla,” kusho uMlambi. Uthe njengomndeni bafuna amaphoyisa aphenye bese kuboshwa umbulali. Okhulumela amaphoyisa KwaZulu-Natal, uLt Colonel Thulani Zwane, uthe bavule amacala amabili okubulala. “Amaphoyisa aseMatimatolo avule amacala amabili okubulala kulandela ukutholakala kwezidumbu zamadoda amabili aneminyaka engu-29 no-30, zonakele. Kukholakala ukuthi lawa madoda yiwona okwakubikwe ukuthi alahlekile, kwatholwa imoto yawo isele yodwa ngoDisemba. Uphenyo luyaqhubeka njengoba imbangela yokubulawa kwabo ingaziwa,” kusho uZwane. Owesithathu owayehamba nalaba, kuthiwa namanje akaziwa ukuthi ukephi. Amaphoyisa acele ongaba nolwazi ngokubulawa kwalaba ukuba aphumele obala.   