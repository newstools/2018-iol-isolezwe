UMnuz Amos Ganyen Ngobeni (29) waseZimbabwe kodwa ohlala eMaoti, eNanda, ubethula ubufakazi eNkantolo eNkulu yaseThekwini izolo. UNgobeni uthe iningi labamangali lalidayisa ngomzimba eGandhi Peace Park, ePhoenix, yena eligada uma lenza lo msebenzi. Uthe njalo ngosuku kwakumele umuntu ngamunye amkhokhele uR100 ngokuqapha. Uthe ohlulekayo ukukhipha uR100 wayemkhokhela ngokuthi aye naye ocansini. UNgobeni ubephonswa imibuzo ngummeli wakhe wakwaLegal Aid, uMnuz Thiagaraj Pillay, nalapho ethe yena akamphoqi nje umuntu wesifazane ukuba aye naye ocansini kodwa kuyavunyelwana. “Angiyena umdlwenguli mina. Angimphoqi umuntu wesifazane ukuba alale nami uma engathandi. Sasivumelene nalabo engalala nabo, babethanda nami ngithanda ukuba siye ocansini,” kusho uNgobeni. UNgobeni ubhekene namacala angu-47 okubalwa angu-19 okudlwengula abesifazane abaneminyaka ephakathi kweyisikhombisa nengu-54. Kukhona namacala okuntshontsha, ukugqekeza nokuthumba. Uthe yize engawazi kahle amagama amantombazane kodwa amanye uyawabona ezithombeni ezilethwe enkantolo. Ebuzwa ngabesifazane okuthiwa wabadlwengula abangabangani uthe: “Ngahlangana nowokuqala eMtshebheni ngamtshela ngomsebenzi wami wokugada abadayisa ngomzimba, wathi uyafuna ukwenza lo msebenzi ngoba imali uyayidinga. Wahluleka ukunginikeza imali yami yokumgada wabe esecela ukungikhokhela ngocansi. Savumelana salala khona eGandhi Peace Park. Wabuye waletha umngani wakhe owayekhulelwe, owathi uyise wengane ubalekile ngakho udinga imali yokunakekela ingane. Wayethola imali encane ngokudayisa umzimba wabe esecela ukungikhokhela ngokulala nami. Babengikhokhela ngokulala nami bobabili laba bangani.” Omunye wesifazane oneminyaka engu-54 okuthiwa wamdlwengulela emobeni eVerulam uthe impela balala naye ngoba naye wayedayisa ngomzimba. “Ngamfica khona eGandhi Peace Park evele edayisa ngomzimba wabe esengicela ukuba ngimgade, uzokhokha uR100 kodwa yamhlula le mali wabe esengikhokhela ngokulala nami. Savumelana ngocansi,” kusho uNgobeni. Owesifazane oyedwa okuthiwa wamdlwengulela phambi kwesoka lakhe libuka uthe impela walala naye kodwa wakwenza lokho ngoba bethandana. “Lo wesifazane sasigibela naye eMachobeni esitobhini sengimjwayele. Ngagcina ngimshela, wangiqoma. Uma sihlangana besihlezi siya ocansini naye sivumelene. Sasijwayele ukulala epaki yaKwaBester. Besenza yonke inhlobo yocansi naye,” kusho uNgobeni. NgokoMbuso lo wesifazane wayenesoka lakhe ngesikhathi kufika uNgobeni, isoka laphuma liyobheka okuthile emnyango. UNgobeni wasala wakhomba lo wesifazane ngezibhamu ezimbili ayehlome ngazo. Isoka selibuya endlini waliphoqa ukuba liye ocansini nalo wesifazane kodwa lahluleka, wabe esemdlwengula phambi kwalo. Wathatha imali wabaleka endaweni yesigameko. NgokoMbuso uNgobeni ubedlwengula ephindelela kusukela ngo-2012 kwuya ku-2017, egqekeza emzini yabantu adlwengule izingane nabesifazane. UNgobeni uthe waboshwa elele nezingane nonkosikazi wakhe omdala. Uthe amaphoyisa afika emzini wakhe ehamba nonkosikazi wakhe omncane. Icala liyaqhubeka.