UNksz Khanyiswa Thusi (36) obeseshaya isisindo esingu-180kg, utshele Isolezwe ukuthi ubesezame zonke izindlela zokunciphisa isisu kodwa kungalungi. Wabhalela abakwaNetcare ngoDisemba 16 wonyaka odlule ecela usizo. Isikhalo sakhe safinyelelwa kuDkt Gert Du Toit wesibhedlela iNetcare St Augustine’s eThekwini, osebenza ophikweni iMetabolic Centre. UDkt Du Toit wacela nosizo kwiNetcare Foundation ukulekelela ngezindleko zokuhlinzwa. UNksz Thusi uhlinzwe ngoNovemba 27 emuva kwezinyanga ezimbalwa, ebonana nodokotela abahlukene nongoti bendlela yokudla. Uthe ubesephenduke inhlekisa ngobukhulu bakhe, esehlala egula. “Akukho engingakuzamanga ngizama ukunciphisa isisu, ngizame ngisho ijimu nokushintsha indlela yokudla. Bengingasakwazi nokulima kahle njengoba ngiziphilisa ngakho. Mkhulu umehluko engiwuzwayo emzimbeni wami, ngizizwa ngilula. Sekukhona ukudla engingasakwazi ukukudla, okuvele kubuye uma ngikuphoqa,” echaza. Uthe odokoteka bathe kuzothatha isikhathi esingangonyaka ukuze anciphe ngokuphelele. UDkt Du Toit uthe emuva kwesonto uNksz Thusi ehlinziwe ubesehle ngo-15 kg emzimbeni. Uthe ngaphambi kokuhlinzwa wancipha ngo-7kg. “Silindele ukuthi agcine eshaya isisindo sika-70kg, okuzosiza nokuthi angahlaselwa izifo. Sikujabulele ukwenza ushintsho empilweni kaNksz Thusi futhi usinike isizathu esibalulekile sokubuyisela emphakathini. Siyathemba ukuthi uzolulama ngokuphelele, aqhubeke nomsebenzi wakhe,” kusho uDkt Du Toit. UNkk Mande Toubkin oyiGeneral Manager kwi-Emergency, Trauma, Transplant and Corporate Social Investment kwaNetcare uthe bathinteka ngokubona isimo sikaNksz Thusi, bazibophezela ukuthi bamkhokhele zonke izindleko. UNksz Thusi uthe utshelwe ukuthi ukuhlinzwa kukodwa kubiza uR250 000. Leli phephandaba like labhala ngoNksz Thusi nonyaka, ngomsebenzi wakhe wokulima nokutshala amaButternut. Uthe kumanje usedayisela isitolo sakwaSpar eShowe kodwa usafisa ukufaka nakwezinye.