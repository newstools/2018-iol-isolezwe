UNksz Sanelisiwe Ndlovu (28) utshele Isolezwe ukuthi wayehamba nabazala bakhe ngesikhathi befika endaweni yobumnandi eseNanda ngoKhisimusi emuva kokuzijabulisa eBlue Lagoon. “Sathi masisuka eBlue Lagoon saya eNanda safica isoka lami sajabula sonke. Inkinga iqale sengifuna ukuhamba ngabo-3 ekuseni selingafuni ukuthi ngihambe. Mina bengifuna ukugoduka nabazala bami kodwa lona lingafuni. Ngahamba ngenkani lase lingishaya futhi lakhomba umzala ngesibhamu,” kusho uNksz Ndlovu. Uthe isoka lakhe liwumuntu onenhliziyo encane, elike likhulume amagama ayiziswana uma kukhona elingeneme ngakho kodwa beliqala ukumbeka isandla. “Siqale ukuthandana ngoMashi walo nyaka ewumuntu ongihlukumeza ngokomoya kodwa uyaqala ukungishaya. Uyiphoyisa futhi usebenzela eDurban North, ngimvulele icala eMtshebheni futhi ngifuna umthetho udlale indawo yawo,” kusho uNksz Ndlovu. Uthe ushaywa ngoKhisimusi nje ufike ngoDisemba 24 eThekwini esuka eGoli lapho etohoza khona. “Ngiyasaba ukuthi mhlawumbe uzongilimaza ngoba ubevamise ukuthi ngeke yena aye ejele ngoba baningi abantu ayebabopha abazomenzakalisa uma evalelwe ejele,” kusho uNksz Ndlovu. ULt Colonel Thulani Zwane wamaphoyisa KwaZulu-Natal ukuqinisekisile ukuthi owesifazane “washaywa” owesilisa amaziyo ngabo-4.30 ekuseni ngoDisemba 25. Amaphoyisa aseNanda avule icala lokushaya ngenhloso yokulimaza. Uthe kuboshwe umsolwa oneminyaka engu-34 ovele enkantolo yeMantshi yaseNtuzuma izolo.