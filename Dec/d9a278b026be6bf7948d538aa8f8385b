UDkt Sibongiseni Dhlomo onguNgqongqoshe wezeMpilo esifundazweni ngoKhisimusi uvakashele isibhedlela ePrince Mshiyeni naseRK Khan ukuyonika izipho omama ababelethile. Ubehambisana noNgqongqoshe woMnyango wezaseKhaya uDkt Siyabonga Cwele osizane nabasebenzi bomnyango ukukhipha izitifiketi neMeya yeTheku uNkk Zandile Gumede. UDhlomo ukhale ngokuthi isayinkinga indaba yokukhulelwa kwezingane njengoba bekukhona eneminyaka engu-16 komama ababelethe ngoKhisimusi. Lo mama omncane ubelethe esibhedlela iQueen Nandi Memorial eMpangeni, kwathi ababili abaneminyaka engu-17 babeletha ePrince Mshiyeni naseSt Apollinaris esifundeni eHarry Gwala. “Le ngane ebelethe ineminyaka engu-16 kusho ukuthi yakhulelwa ineminyaka engu-15. Kusobala ukuthi kusamele kuqiniswe imikhankaso yokuqwashisa ngokukhulelwa. Okubi ukuthi omama abaningi abashona bebeletha kusuke kungabancane ngoba bayasaba ukusho, baphuze nokuya emtholampilo bafihle ukuthi bakhulelwe,” kusho uDhlomo. Ezinganeni ezizelwe esifundazweni kubalwa abafana abangu-63 namantombazane angu-43. Kulesi sibalo kukhona namawele abelethwe esibhedlela eShowe okungumfana nentombazane. UCwele uthe uyajabula ukuthi izibhedlela eziningi esifundazweni sezinawo amahhovisi omnyango wakhe. Uthe inhloso yabo ukuthi izingane ezizwele zibhaliswe zingakapheli izinsuku ezingu-30 emnyangweni, wakuncoma ukuthi omama abaningi bafika nabo omazisi uma bezobeletha ukuze bathole izitifiketi. Unxuse nokuthi obaba baphelezele omama ezibhedlela uma beyobeletha ukuze nabo babhaliswe imininingwane yabo. IGauteng iyona enesibalo esikhulu sezingane ezizalwe ngoKhisimusi, esifinyelele ku-324. Isitatimende soMnyango wezeMpilo eGauteng siveza ukuthi isibhedlela iChris Hani Baragwanath Academic sibe nesibalo esiphezulu ngezingane ezingu-47 ezizelwe. UDkt Gwen Ramokgopa onguNgqongqoshe wezeMpilo eGauteng ukhale ngokungababoni oyise bezingane ngesikhathi evakashele omama ababelethe ngoKhisimusi esibhedlela eSebokeng. Kuzalwe izingane ezingaphezu kuka-60 eLimpopo kwathi eWestern Cape kwazalwa ezingaphezu kuka-75. UNgqongqoshe wezeMpilo e-Eastern Cape uNkk Helen Sauls-August uncome onesi nodokotela ababelethise izingane ezingu-275. Zingaphezu kweshumi izingane ezizalwe eNorth West okuyiyona enesibalo esincane kuzo zonke izifundazwe.