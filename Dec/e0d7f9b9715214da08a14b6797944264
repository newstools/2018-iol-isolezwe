UPhuzekhemisi uboshwe ngoMsombuluko ntambama ngemuva kwesigameko lapho kulimale khona ilungu lebhendi yakhe uMorning Selby Shezi yena wadubuleka esiphongweni ngeSonto. Ngokwamaphepha asenkantolo, uPhuzekhemisi noShezi bebeseLovu, lo mculi wamshaya ngesidunu sesibhamu wabe esemdubula esifubeni nasesiswini. Babehamba ndawonye emotweni nomshayeli sebeya esitolo ngemuva kokuphuza utshwala. “Ufakazi owayeshayela imoto uthi umgilwa waphuma emotweni wabuya washaya isicabha umsolwa wabe esembiza ngesilima. Kwasuka ingxabano phakathi kukamsolwa nomgilwa ngemuva emotweni. Umshayeli wayeqhubeka eshayela. Ufakazi uthi umsolwa wakhipha isibhamu washaya umgilwa ngesidunu saso, umsolwa wamdubula esiswini nasesifubeni. Umgilwa nomsolwa babe sebebanga isibhamu emotweni saqhuma kwase kubonakala ukuthi umsolwa udubuleke esiphongweni,” kusho umshushisi uCalvin Govender. Uthe akakuphikisi ukuthi aphume ngebheyili wathi kodwa kumele angahlangani nofakazi wecala. Uphakamise ukuthi icala lihlehliselwe unyaka ozayo ngoba umgilwa ubengakasenzi isitatimende kwazise usesibhedlela. Ummeli kaPhuzekhemisi, uMdu Mvune, uphakamise ukuthi ibheyili ibe nguR1 000. IMantshi uVanitha Armu ithe inkantolo ibubhekisisile ubucayi becala kanjalo nobufakazi enabo yabe isinquma ukuthi ibheyili ibe nguR3 000. “Ngiyabonga,” kusho uPhuzekhemisi ekhulumela phansi. Icala lihlehliselwe uFebhuwari 15. UPhuzekhemisi, ongabuzwanga ukuthi uyalivuma noma uyaliphika icala, ungene ebhokisini esuka esitokisini efake ibhulukwe elimnyama nehembe elimhlophe. Ubephethe nejakhethi aphume esezimboze ngayo ngemuva kokukhokha ibheyili. Ubesekwe ngumfowabo uLethukuthula oveze ukuthi ngeke ayihoxise imicimbi aqashwe kuyo. Ngaphandle kukamfowabo bekukhona nomkakhe uNtombenhle Mnyandu namanye amalungu omndeni. Imizamo yokuthola uShezi ayiphumelelanga njengoba kuthiwa usegunjini labagula kakhulu esibhedlela.