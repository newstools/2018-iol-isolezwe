Othisha abamakela eSiyamukela High, eSection 2 eMadadeni, eNewcastle, baqale izolo ntambama ukumaka ngemuva kokuzihlalela nje cishe usuku lonke kudingidwa indaba yamanzi. Izinyunyana zothisha zithe uma isimo singabi ngcono kulesi sikhungo zizophoqa uMnyango wezeMfundo ukuthi utholele labo thisha esinye isikhungo sokumakela ngoba lesi sikhungo sihlale sinezinkinga. Omunye wothisha omakela kulesi sikole, ongeke adalulwe ngoba engavumelekile ukukhuluma nabezindaba, uthe baqale sekushaye no-3 ntambama ukumaka ngenxa yenkinga yamanzi. Uthe kube nenkinga izolo ekuseni amanzi engekho. “Kudingeke siwalande ngamabhakede ukuze sigeze. Sigeze ngamanzi abandayo ekubeni sizokwenza umsebenzi obaluleke kangaka. UMnyango wezeMfundo bekumele usihlole isimo ngaphambi kokuba sifike sizomaka,” kusho lo thisha. UNobhala weSadtu esifundazweni, uNksz Nomarashiya Caluza, uthe lesi sikhungo sihlale sinenkinga wathi akazi umnyango usibuyise kanjani ukuthi kumakelwe kusona. Uthe amanzi abengekho, noma esebuyile ayabanda wathi bathumele ubuholi bendawo ukuyoqapha isimo. UMengameli weNatu, uMnuz Allen Thompson, uthe akuyona kuphela inkinga yamanzi ekhona kulesi sikhungo kodwa nothisha bambondelene endlini eyodwa. Uthe nezindlu zangasese azikho esimeni wathi bajube ithimba le nyunyana elibheke isimo kule ndawo. “Othisha bahlala babe ngu-10 endlini eyodwa. Ngaphezu kwalokho kudingeka basebenzise ukhiye owodwa nezindlu zangasese azikho esimeni esihle. Umnyango kumele ubakhiphe ubafunele enye indawo yokumakela ngoba laba bantu benza umsebenzi obaluleke kakhulu,” kusho uThompson. Uthe lesi ngesinye sezikole okwakumele ngabe kade salungiswa ngoba sikhiqiza imiphumela emihle kwa-matric. “Sibalwa nezinye ezifana noMlokothwa High ezikhiqiza imiphumela emihle siyi-boarding school ngakho kwakumele silungiswe kodwa lutho. Ukuhlupheka ngale ndlela kothisha ngamanzi kusho ukuthi nsuku zonke nabafundi bahlupheka kanje.” Okhulumela umnyango, uMnuz Sihle Mlotshwa, uthe inkinga yamanzi idalwe wukuhamba kukagesi njengoba kulimaze enye yama-pump yamanzi. Uthe kuqaliwe ukumaka wathi ezikhungweni zokumaka banawo ama-generator alindele ukuphela ugesi. “Kwezinye izindawo kuhambe kahle konke,” kusho uMlotshwa. UThompson uthe kungamanga ukuthi kunama-generator ezikhungweni zokumaka.