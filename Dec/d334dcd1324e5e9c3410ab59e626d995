Babalelwa ku-796 542 abafundi okuthiwa babhale ukuhlolwa kokuphela konyaka kwaleli banga kulo nyaka. Ekhuluma esithangamini sabezindaba izolo ePitoli, oyisikhulu sikaMalusi, uDkt Mafu Ramoketsi, uthe kulo nyaka akuzange kube nezigameko zokuputshuka kwamaphepha ezibe khona, nokuthi banelisekile ngakho konke ngokubhala kwabafundi. Nakuba kunjalo uthe zibe khona nokho izigameko ezingatheni ezibikiwe e-Eastern Cape naseGauteng zokubhimba kwezinto, kodwa lezo zehlakalo ngeke zibalwe njengezibe nomthelela ekubhalweni kukamatric kulo nyaka. Ngokusho kukaSihlalo we-Umalusi, uDkt John Volmink, imiphumela yalo nyaka iqhubekile nokuba ngcono ezifundweni iScience neMathematics. Imiphumela kulindeleke ukuthi imenyezelwa ngoJanuwari 4. Imiphumela ngaphansi kwe-Independent Examination Board izomenyezelwa ngoJanuwari 3. -ANA