Lokhu kushiwo uSenior Superintendent Parboo Sewpersard okhulumela amaphoyisa kuMasipala weTheku, othe bayaqhubeka nezivimbamgwaqo nsuku zonke. Uthe kuyabakhathaza ukuthi abantu babonakala bengawuhloniphi umthetho njengoba beqhubeka nokwenza amacala phezu kokuba amaphoyisa etshalwe nxazonke. Kwababoshwe ngempelasonto uSewpersad uthe kubalwa nowesilisa ogwaze abesifazane ababili ngasebhishi eBlue Lagoon. “Owesilisa utholakale nobhushu nommese waboshwa. Unecala lokuphatha izikhali eziyingozi nelokushaya ngenhloso yokulimaza,” kusho yena. Uthe bangaphezu kuka-65 ababoshelwe ukushayela bephuzile ngempelasonto, abangu-13 baboshelwa izidakamizwa eWentworth nasePhoenix batholakala nezinhlobo ezehlukene zezidakamizwa. Ubuye wathi amaphoyisa azoqhubeka nokubonakala emabhishi, ezinxanxatheleni zezitolo nasezindaweni zomphakathi ukuqinisa ezokuphepha. Kwesinye isigameko esenzeke eGreytown ngoMgqibelo kuboshwe owesilisa obeshayela iMitsubishi emhlope okuthiwa ubephuze ngokweqile. Kuthiwa isikalo sotshwala egazini besiphindwe ka-11 kunesamukelekile. Uphinde wabekwa icala lokuba nelayisensi yemoto esiphelelwe yisikhathi. Okhulumela abeRoad Traffic Inspectorate esifundazweni, uNksz Zinhle Mngomezulu ukuqinisekisile ukuboshwa kwakhe.