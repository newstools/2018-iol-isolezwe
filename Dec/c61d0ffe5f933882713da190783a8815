Esitatimendeni esithunyelelwe abezindaba, uNkk Gumede uthe le mibiko ikhishwe ngesikhathi lapho kuqhubeka khona uhlelo lokuhlanganiswa kohlu lwamagama abaholi abangathunywa ezikhundleni nangesikhathi somkhankaso wokhetho lwangonyaka ozayo. “Kunenhlese yezepolitiki ngalezi zinsolo eqhutshwa ngabantu abathile abafuna ukufeza izinhloso zabo. Kuyishwa ukuthi izintatheli zivumela ukusetshenziswa kulo mdlalo wepolitiki,” kusho uNkk Gumede. Uthe indlela lezi zindaba ezingekho ezibhalwa ngayo ziphinde zibe nomthelela omubi edolobheni laseThekwini. “Zonke lezi zinto engisolwa ngazo azinasisekelo, njengoba kukhulunywa ngethenda okuthiwa akuzange kulandelwe imigudu ngesikhathi ikhishwa. Leyo thenda okukhulunywa ngayo yakhishwa mina ngingakabi ngisho imeya,” kusho uNkk Gumede. Uthe kule mibiko yabezindaba akuveli ukuthi kwaba iliphi iqhaza lakhe ekukhishweni kwale thenda okukhulunywa ngayo. “Ngabamba iqhaza elikhulu ekusungulweni kophiko oluphenya amacala enkohlakalo nokukhwabanisa emkhandlwini, iCity Integrity and Investigation Unit nokuthi lunikezwe amandla. Imina osekhaleni empini ebhekiswe enkohlakalweni ngaphandle kokwesaba nokwenzelela,” kusho uNkk Gumede. Uthe uzoqhubeka nokusebenzela idolobha futhi ngeke asabe ukuvikela ukwethembeka nesithunzi sakhe. “Nginxusa abezindaba ukuba bayeke ukuvuma ukusetshenziswa ukubhebhethekisa izindaba ezingekho,” kusho uNkk Gumede. Uthe kulemibiko yabezindaba akukho lapho lowo okhulumela amaphoyisa ebala khona igama lakhe ukuthi ungomunye wabantu okuhlelwa ukuba baboshwe khona maduze. Okhulumela oKlebe kuzwelonke, uBrigadier Hangwani Mulaudzi uthe kukhona uphenyo abalwenzayo mayelana nezinsolo zenkohlakalo nokukhwabanisa emkhandlwini weTheku kodwa wangawadalula amagama abantu ababaphenyayo. Uthe ziningi izikhulu ezisazoboshwa eThekwini ngemuva kokuboshwa kwezinye ezintathu ngeledlule ngamacala enkohlakalo nokukhwabanisa.