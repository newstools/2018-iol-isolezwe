Unina wengane (35), ogama lakhe ligodliwe ukuvikela yona, uthe abakhululekile emuva kokuthi kufike abalisa abangaziwa ebusuku kodwa bangabenza lutho. Uthe ukholwa wukuthi lokhu kungenzeka ukuthi kuhlobene nokudlwengulwa kwendodakazi yakhe okusolwa umakhelwane obethenjiwe. Unina wengane uthe indodakazi yakhe idlwengulwe emasontweni amathathu edlule ikade iyodlala nezinye izingane. “Babeye kodlala kadadewethu nosisi wakhe omdala kunaye kodwa lona omncane wabuya yedwa. Ngimbone eqhamuka le kude ukuthi ubukeka ebhocobele kwathi uma eseseduze ngambuza ukuthi kwenzekeni ngoba wayenezinyembezi ebusweni. Uvele wathi lutho ngabona ukuthi ufumbethe okuthile esandleni ngathi akavule isandla ngibone waveza * -R1.20 wathi uwunikwe wumalume. Emuva kokumphenya washo ukuthi umalume umdlwengulile,” kusho unina wengane. Uthe kuthe uma beyihlola bathola ukuthi ayidlwengulwanga esithweni sayo sangasese kodwa idlwengulwe ngemuva. Ngokusho kukanina wengane umsolwa wayisabisa ngokuthi uzoyibulala uma imtshela ingane. Uthe ngesikhathi amaphoyisa eyobheka endlini wale ndoda afica kubekwe obala isando nomkhonto okukholakala ukuthi wayekubekele ukusabisa ingane. Unina wengane uthe ingane isathukile futhi ayethembi muntu. Uthe iyethuka uma kuqhamuka owesilisa. Uthe abafisi ukuthi ogile ingane athole ibheyili. Kulindeleke ukuthi abuyele enkantolo maduzane ukuze acele ibheyili. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi amaphoyisa aphenya icala lokudlwengulwa kwengane eneminyaka emihlanu ngowesilisa owaziwayo. Owesilisa kuthiwa usanda kuvela enkantolo yeMantshi eNquthu kanti kulindeleke ukuthi abuye avele kuyona ngoLwesithathu acele ibheyili.