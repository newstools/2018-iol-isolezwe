Esitatimendeni esithunyelwe kwabezindaba, uMnuz Zizi Kodwa, iNhloko yehhovisi likaMengameli we-ANC, uMnuz Cyril Ramaphosa, uthe isimangalo sifakwe ngesonto eledlule ekomkhulu layo, iLuthuli House. “Sisungule ithimba elibhekelele izikhalo elizolalela udaba maphakathi nesonto. Asikwazi ukuphawula kakhulu lungakaqedwa uphenyo ngezinsolo. Esikuqinisekisayo wukuthi sisitholile isimangalo futhi kunethimba elizophenya,” kusho uKodwa. UMabe usolwa ngokuhlukumeza owesifazane ngokocansi ukuze amqashe. Owesifazane (26) uthe uMabe wazama ukulala naye kwathi uma enqaba wehlisa umholo wakhe wamhlukumeza nasemoyeni. I-Eyewitness News, ithe ummangali ushicilele isimangalo esingamakhasi awu-14 lapho esho khona ukuthi waqashwa ngo-Agasti 1 engazange aye kwinhlololwazi phezu kokuba engenawo amava okuba wumabhalane. “Ngafundela iPublic Relations eVarsity College futhi nomlandokuzazisa wami uyasho ukuthi angikaze ngisebenze njengomabhalane futhi anginawo amava. Ngawuthatha umsebenzi ngoba ngiwudinga ngenxa yesikweletu enginaso ekolishi. Ngaphambi kokuqala umsebenzi uMabe, oyiqabane engilaziyo njengelungu elethembekile le-ANC, wabekisa eSt Georges Hotel ethi siyokwenza umsebenzi we-ANC kodwa kwathi sengifika khona ngathola ukuthi kubekiswe ikamelo elilodwa,” kusho ummangali. Uthe ngosuku lokuqala uMabe wafika ekamelweni ayelele kulo wamcela ukuthi ahlale eduze kwakhe. Ngolwesibili wathi ucela ukwenza umsebenzi wakhe ekamelweni lakhe. “Wacima ugesi wangena embhedeni wami. Ngase ngilele mina kodwa ngaphaphama ngamthola eseduze kwami, imilenze yakhe iphezu kwami. Ngamthethisa ngambuza ukuthi ufunani ezingubeni zami. Waphinde wenza into efanayo eLimpopo lapho sasihleli kwichalet eyodwa,” kusho ummangali. Uthe wangena ekamelweni wamgona wathi uma enqaba ukulala naye wehlisa iholo lakhe.