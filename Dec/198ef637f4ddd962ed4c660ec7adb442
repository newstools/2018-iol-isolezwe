UNksz Sindi Chamane (35) wasePhase1 eLovu, obelele nengane enonyaka endlini eshe ngoLwesihlanu, ebusuku usale nezingubo abezigqokile kuphela. UNksz Chamane uthe uphaphanyiswe wukushisa abekuzwa ezinyaweni. Uthe uma evuka ebheka ukuthi yini eshisayo wabona umlilo obuqhamuka ngasegumbini lokugezela sewokhele umbhede abebelele kuwo nengane yakhe. “Ngidonse ingubo ebesiyembethe , ngagoqa ingane ngavula ama-buglar gaurds ngaphuma nengane, angibange ngisakwazi ukubuyela ngaphakathi ngoba indlu yonke bese isha. Siphume nezinto ebesizigqokile kuphela, imifaniswano yesikole yezingane zami ezintathu ebingaphakathi, izitifiketi nokunye kushile,” kusho yena. UNksz Chamane uthe ngokubona kwakhe akuzona izintambo zikagesi ezishise umuzi wakhe ngoba beyingekho intambo kagesi egumbini lokugezela, isigubhu sikagesi uthe besiqondene nekhanda lombhede. “Kubukeka sengathi umlilo wokhelwe umuntu obengaphandle ngasegumbini lokugezela. Egumbini okuqale kulo umlilo izintambo zikagesi azifakiwe, manje ngeke ngisole zona. Angazi ukuthi ngingathi ubani owokhele umuzi wami ngoba anginasitha ebesingafisa ukungenzakalisa, ngesikhathi sokujabula. Angazi ukuthi bengimone ngani, angishise nengane encane pho?” Uthe akazi ukuthi uzoyithathaphi imali yokuthenga imifaniswano abeseyithengile kanye nokudla kwezingane zakhe. UMnuz Mxoli Mkhize wekomiti lezokuphepha endaweni uthe babikelwe ngalolu daba base beludlulisela ophikweni lukamasipala olubhekelele izihlekelele. “Sisalinde ukuthi lolu phiko lusazise ukuthi yini olungamsiza ngayo uNksz Chamane, okwamanje usaqube kumngani wakhe naye onendlu yomxhaso eyigumbi elilodwa, ngeke bakwazi ukuhlala kanje isikhathi eside, siyethemba uzosheshe aluthole usizo,” kusho uMkhize. Okhulumela amaphoyisa kulesi sifundazwe uLt Col Thulani Zwane uthe kuvulwe icala lokucekela phansi impahla eliphenywa ngamaphoyisa aseManzimtoti.