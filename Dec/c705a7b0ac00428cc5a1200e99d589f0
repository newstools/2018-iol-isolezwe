INKANTOLO eNkulu eThekwini ikhiphe isinqumo ngoMsombuluko ngohlelo oluzosetshenziswa ngabebandla iNazareth Baptist Church elidume ngelakwaShembe, ekuqaleni konyaka ozayo abazokwenyuka intaba eyingcwele. Lolu hambo oluthathwa njengolungcwele ngabalandeli bebandla lakwaShembe, luba minyaka yonke ngasekuqaleni kukaJanuwari kanti njengoba leli bandla lehlukene phakathi zonke izinhlangothi zenyuka ngokwehlukana. UMengameli wamajaji eKZN u-Achmat Japie unqume izinsuku lapho izinhlangothi ezine zakwaShembe olwaseKuphakameni, Thembezinhle, Ginyezinye naseBuhleni abazokwenyuka ngazo intaba. Izintaba ezinyukwayo iKhenana esoZwathini neNhlangakazi eseNdwedwe. Uthe kuzoqala abaseKuphakameni baye eNhlangakazi ngoJanuwari 2 behle ngoJanuwari 9 ekuseni. Ntambama ngomhla ka-9 kuzokwenyuka abaseThembezinhle, behle ngoJanuwari 15. NgoJanuwari 16 kuzokwenyuka iGinyezinye, yehle ngomhla ka 22. AbaseBuhleni bona bazokwenyuka ngoJanuwari 3 baze babuye ngoJanuwari 23. Okunye okwehlukile ngabaseBuhleni wukuthi abanyuki iNhlangakazi kodwa baya eKhenana. Okhulumela uhlangothi lwaseBuhleni uMnuz Thokozani Mncwabe, uthe akukho angakuphawula ngoba balinde inkosi uMduduzi “Nyazilwezulu” Shembe, kube yiyo eyazisa ibandla ngosuku lokwenyuka. Imizamo yokuzwa ukuphawula kwezinye izinhlangothi ezithintekayo ayiphumelelanga. INhlangakazi yiyona ntaba uMphrofethi * -Isaiah Shembe abonana kuyo noNkulunkulu. Umsindo nombango phakathi kwezinhlangothi zebandla udale ukuthi abaseBuhleni bagcine bekhetha ukuya eKhenana.