UMPHAKATHI waseMlaza, eThekwini, uthi uzoke uhlale ngokukhululeka kulandela ukugwetshwa iminyaka engu-31 kukangqondongqondo ngokubulawa kwabantu ehostela laseGlebelands. UMawethu Maquthu (31) ugwetshwe enkantolo yeMantshi eThekwini ngeledlule ngecala lokubulala, amabili okuzama ukubulala nawokutholwa nezinhlamvu nesibhamu. Unikezwe isigwebo seminyaka engu-15 ngokubulala, uMnuz Msizi Makhoba, iminyaka emihlanu ngamacala okuzama ukubulala, eminye iminyaka emihlanu ngecala lesibhamu esingekho emthethweni, eminye emihlanu ngelezinhlamvu. Uphinde wagixabezwa ngezinyanga ezingu-12 ngokutholwa nemoto entshontshiwe. Izigwebo zakhe zizohambisana. Ikhansela laku-ward 79 eMlaza uMnuz Sthenjwa Nyawose, lithe umphakathi waseMlaza uzoke ulale ubuthongo ngoba sekuboshwe lo mbulali. “Ngijabule kakhulu ngesigwebo, kuvele obala ukuthi umthetho wakuleli uyasebenza. Izinkantolo zakuleli, amaphoyisa, abaphenyi benze umsebenzi oncomekayo ukuqinisekisa ukuthi umbulali uyagwetshwa. “Lokhu kubuyise ithemba kubantu baseMlaza. Besihlezi ngesinqa esisodwa ngenxa yababulali abafana nalona ogwetshiwe. “Manje sizizwa siphephile singumphakathi waseMlaza,” kusho uNyawose. Uthe leli cala belimthinta kakhulu njengoba indodana yakhe, uMnuz Nsindiso Nyawose, ingomunye wabantu abasinda behlaselwa ngumbulali. Obeboshwe noMaquthu, uSthembiso Mbanjwa (43), ugwetshwe iminyaka emihlanu ebhadla ejele ngecala lokuzama ukubulala. Inkantolo iphinde yathi akakufanele ukuphinde aphathe isibhamu. Ngokobufakazi obuvele enkantolo laba kuthiwa babulala abantu, baphinde babasabisa eHostela laseGlebelands eMlaza ngoJuni 2017. UMakhoba owayeneminyaka engu-25 wabulawa ngo-1 ekuseni, emuva kokusolwa ukuthi ubanga umsindo ngoku-hooter ngemoto yakhe. Wadubuleka ekhanda, washonela esibhedlela. Umngani wakhe wadubuleka onyaweni. UMaquthu waphinde wathinteka kwelinye icala lokubulala noMbanjwa ehostela, ngoJuni 9, 2017. Ngabo -7 ebusuku bangenele owesilisa esendlini yakhe bamdubula. Khonamanjalo ababhekene namacala odlame emphakathini enzeka eMoses Mabhida nonyaka, kulindeleke begwetshwe ngonyaka ozayo ngoMashi.