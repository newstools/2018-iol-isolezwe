UKHALA ngokwenziwa intandane ebe enamalungelo njengawo wonke umuntu wakuleli owayenguMengameli wezwe uMnuz Jacob Zuma. UZuma usho lokhu ekhuluma nabalandeli bakhe ngaphandle kwenkantolo enkulu yaseMgungundlovu ngoLwesihlanu. Ubevele kule nkantolo mayelana namacala enkohlakalo eminyaka aselokhu abhekana nawo. Icala likaZuma lihlehliselwe uMeyi 20 wangonyaka ozayo. “Leli cala aliwahloniphi amalungelo ami. Nami ngiyingxenye yeNingizimu Afrika. Nami ngidinga ukuvikelwa njengomuntu onamalungelo,” kuzikhalela uZuma. UZuma obebukeka sengathi akamuhle kahle emphefumulweni, uthe ukhuluma kanjena nje ngoba ngenkathi eboshwa, egqunywa ejele ngesikhathi sobandlululo, uyakuqonda ukuthi wayegqunywe yizigebengu. “Manje sesiphila ezweni lamalungelo. Yimina engazibophezela kwi-ANC, akuyona i-ANC eyazibophezela kimina,” kusho yena. Njengenjwayelo, ukhuthaze abalandeli bale nhlangano ukuthi bayivotele ngobuningi bayo. Isigungu esiphezulu sale nhlangano sithe sifuna lesi sifundazwe sivote ngobuningi baso, yingakho sithe umcimbi wokugubha ukuzalwa kwayo iJanuary 8 Statement, sihlele ukuthi izokwenzelwa eThekwini ngoJanawari 12 ngonyaka ozayo. Uxwayise abalandeli bale nhlangano ukuthi baziphathe kahle kulo mcimbi, bangasho ukuthi uMengameli Ramaphosa uzobe ethula inkulumo yakhe. “Ninephutha uma nithi uzobe ethula inkulumo yakhe. Kuqondeni ukuthi uzobe ethula inkulumo ye-ANC,” kuxwayisa yena. Ukugcizelele ukuthi usazokhankasela le nhlangano kakhulu kunakuqala, lapho ezobe ecacisa khona ngokuthi le nhlangano akuyona eyomuntu ngoba abantu bayafika baphinde bahambe kodwa yona isale ikhona. Uthe uzogxila kakhulu emasontweni ngoba “akawezwa kahle”. Ubuze abefundisi ukuthi amakholwa asuke esekuphi uma sekuvotwa. “Kuphela abefundisi into abayaziyo ukushumayela kumakholwa alambile nje kuphela,” echaza. Uthe lokho kumele kuphele, amakholwa nawo abe nezwi ekubusweni kwezwe ngoba le nhlangano iyinhlanganisela yezinhlaka ezahlukene. Mayelana necala lakhe, uthe bafake amaphepha enkantolo okuthi lingaqhubeki ngonyaka ozayo. “Kumele abashushisi nenkantolo bachaze ukuthi yiziphi izizathu ababona ukuthi icala kumele liqhubeke ngazo,” usho njalo. Phakathi kwabaholi abebekhona ukuzokweseka uZuma, kubalwa uMnuz Supra Mahomapelo owayenguNdunankulu waseNorth West, uMnuz Meshack Radebe, oyiphini likaSomlomo KwaZulu-Natal, Andile Mngxitama weBlack First Land First, Mnuz Sdumo Dlamini weCosatu nabanye.