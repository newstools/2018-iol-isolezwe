UContsable Mxolisi Donda (30) usezikhindini ngecala lokufa kukaMnuz Sifiso Sithole (24) okuthiwa ubezoqala ukuqeqeshelwa umsebenzi wobuphoyisa naye. Kuthiwa leli phoyisa elidume ngesihluku endaweni, lahilizisana nomufi baze bashova iqupha isikhathi eside kubuka abantu. Kuthe uma umsolwa ebona ukuthi sengathi akaliboni elidlalayo ngamankomane walanda isibhamu somsebenzi emotweni wadubula umufi emphindelela washona. Kuthiwa ababekhona bathi umufi wadutshulwa ngemuva ekhanda esezama ukubaleka ebona ukuthi kulandwa isibhamu. Ngesikhathi ecela ibheyili enkantolo ubalule ukuthi unezingane azondlayo futhi izindleko zekhaya zibheke yena, wacela inkantolo ukuthi imdedele ukuze ayohlukanisa unyaka nezingane zakhe. Icala lihlehliselwe uLwesithathu lapho okulindeleke ukuthi kukhishwe khona isinqumo ngesicelo sebheyili yomsolwa. UMbuso ubuphikisana nokuthi athole ibheyili ukhala ngokuthi icala abhekene nalo libucayi. Enkantolo bekunenqwaba yabantu abebethamele icala bebhikisha bethi akangayitholi ibheyili ngoba uyiphoyisa elihlupha umphakathi. Umnewabo kamufi uMnuz Freedom Shongwe, uthe babambe umoya ngoba bafuna lo mlisa ahlukanise unyaka ekhulukuthu ngoba bahlukumezekile ngokubulawa komfowabo. "Sifuna inkantolo yenze ubulungiswa kungaba kubi uma imdedela ngebheyili ngoba nathi akubanga mnandi kubulawa umfowethu. Ubengasebenzi kodwa indlela yakhe ibisicaca ngoba ubebiziwe emaphoyiseni esezoqeqeshelwa ukuba yiphoyisa," kubalisa uShongwe.