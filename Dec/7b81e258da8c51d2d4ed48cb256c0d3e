Njengenjwayelo nakulo nyaka igazi lichithekile lapha kwelikaMthaniya, ezinhlakeni ezahlukene zomphakathi, kodwa thina sizogxila ezigamekweni zokubulawa kosopolitiki ezibonakele zidlanga kakhulu nakulo nyaka. Ngokujwayelekile, liba phezulu izinga lokubulawa kosopolitiki uma kuzoba nokhetho njengoba amaphaphu esuke ephezulu kubalandeli bezombusazwe noma amaqembu enezingqungquthela zawo zangaphakathi. Enye yezinto ezikhonjwayo ekubulaweni kwabantu indaba yamathenda njengoba ngisho neKhomishini kaMoerane ikubeke kwacaca ukuthi amathenda anomthelela omkhulu ekubulaweni kosopolitiki. U-2018, awuzange uqale kahle njengoba uvule ngokushona kwekhansela le-ANC laseJozini, uMnuz Jabulani “Jiji” Dlamini, ogwazwe washona ngesikhathi ezikhiphile nomndeni wakhe ebhishi laseRichards Bay ngoJanuwari 1. Esinye isigameko esenzeke ngasekuqaleni konyaka esokubulawa kukaMnuz Sifiso Mlambo obenguNobhala we-ANC eMpembeni esiFundeni iMusa Dladla. UMlambo wadutshulwa ngesikhathi elethe izimpahla zokwakha egcekeni lakwamakhelwane wakhe owayemqashile. Isigameko esidonse amehlo kakhulu kulo nyaka esokubulawa kwesishoshovu se-ANC eMoses Mabhida, uMnuz Msawakhe “Qashana” Mchunu ngoMeyi. UMchunu ubehambisana noMnuz Cyril Ramaphosa ngesikhathi kuyiwa engqungqutheleni yaseNasrec eGoli. UMchunu ubedume kakhulu futhi ngokwenza izitatimende kwabezindaba njengoba kade ephikisana nokuthi kubanjwe ingqungquthela ye-ANC KwaZulu-Natal. Ukubulawa kwakhe kwaphoqa uRamaphosa ukuba ahlanganise zonke izinhlaka zezokuphepha kuleli ukuze kuliwe nesihlava sokubulawa kosopolitiki KwaZulu-Natal. Kuboshwe amalungu e-ANC kubalwa nekhanselala lenhlangano KwaPata ngokubulawa kukaMchunu. UMchunu ubulawe ngenyanga eyodwa nabaholi ababili be-ANC oShabeni eLower South Coast okunguMnuz Sifiso Cele noNksz Nombuso Mqadi. UMeyi ubumubi kakhulu ngoba ngawo futhi kuphinde kwabulawa nekhansela le-IFP eMkhandlwini waseZululand, uMnuz Sibuyiselo Dlamini. UDlamini wadutshulwa ngesikhathi eserobhothini ePlaza oLundi. UMengameli we-IFP, Inkosi Mangosuthu Buthelezi, wathi akangabazi ukuthi umkhuba usekhaya ngokubulawa kukaDlamini. Ngawo futhi uMeyi kuphinde kwabulawa uMnuz Nkosikhona Maxhakaza we-ANC eHarry Gwala. Ukubulawa kwabaholi be-ANC kulo nyaka bekumataniswa nombango omayelana nokuhlala kwengqungquthela yesifundazwe njengoba amaqabane kade ehlukene phakathi emagatsheni; amanye abehambisana nobenguMengameli kuleli, uMnuz Jacob Zuma, efuna ihlale kuthi lawo ahambisana noRamaphosa efuna ingahlali. I-ANC iyona ebenesibalo esiphezulu sokubulawa kosopolitiki kulo nyaka uma iqhathaniswa namanye amaqembu. EThekwini zintathu izigameko ezigqamile ezenzeke khona. Esokubulawa komholi we-ANCYL eMlaza, uMnuz Bongani “Usher” Mkhize ngoJulayi, esokubulawa kukaMnuz Thulani Nxumalo obenguSihlalo we-ANC e-ward 12, kwaNdengezi nesokusocongwa kukaMnuz Sibusiso “Bhabhane” Maphumulo obeyikhansela lenhlangano e-ward 88, eMlaza ngo-Okthoba. Ecaleni likaMaphumulo, kuboshwe abafowabo ababili bekhansela le-ANC eliphethe iwadi engumakhelwane kweyamufi. Isehlakalo sokugcina, esokubulawa kukaMnuz Zakhele Mazibuko obeyikhansela le-IFP kuMasipala uThukela. 