IPHALAMENDE seligunyaze ukuthi kuchitshiyelwe isigatshana u-25 somthethosisekelo ukuze kudliwe umhlaba ngaphandle kwesinxephezelo. NgoLwesibili kube nenhlokomo ngemuva kokuba le ndlu ivumelene nekomiti ebelibheka indaba yokuchitshiyelwa komthethosisekelo ukuze uhulumeni ukwazi ukudla umhlaba ngaphandle kwesinxephezelo. Okhulumela iPhalamende uMnuz Moloto Mothapo, uthe ikomiti liye emphakathini laba nezigcawu kuleli. Uthe uma umkhandlu wezifundazwe ugunyaza namhlanje ukuthi umthethosisekelo uchitshiyelwe kungafakwa umthethosivivinywa ePhalamende. "Amalungu ePhalamende angaphakamisa lo mthethosivivinywa. Uzobe usushicilelwa bese kuba nezigcawu zomphakathi uyiswe nakuzona zonke iziShayamthetho. Ukuze umthethosivivinyo uphasiswe ukuze kushintshwe lesi sigatshana somthethosisekelo kudingeka ukuthi usekwe ngamalungu amaningi ePhalamende." Uthe uzobe usuya emkhandlwini wezifundazwe wathi ungaphasiswa uma wesekwa izifundazwe eziyisithupha. Ngemuva kokugunyaza kwePhalamende amalungu e-EFF acule ngaphandle kwePhalamende ejabulela lokhu. Namalungu e-ANC abecula ejabulela ukugunyazwa kwalesi sigatshana ukuthi sichitshiyelwe. USotswebhu we-ANC ePhalamende uMnuz Jackson Mthembu uthe kusasa uzokwenza isiphakamiso ePhalamende ukuze kubunjwe ikomiti elizobhekana nokuchitshiyelwa kwalesi sigatshana u-25 somthethosisekelo. Uthe umhlaba uzokwazi ukubuyela kubaniniwo wathi uzodliwa ngendlela engeke iphazamise ezolimo. Amalungu angu-209 avotele ukuchitshiyelwa kwalesi sigatshana kwathi angu-91 abesichitha. Ingqungquthela ye-ANC eNasrec nyakenye yanquma ukuthi umhlaba kumele udliwe ngaphandle kwesinxephezelo. Uhulumeni umile ekutheni ukudliwa komhlaba ngeke kuphazamise ukukhiqizwa kokudla kuleli.