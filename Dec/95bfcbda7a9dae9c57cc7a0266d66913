UMnuz Msizi Luthuli (27) obelungisa okufile kulesi sibhedlela kuthiwa uzilengise kubo washiya incwadi ebeka izizathu zokuthi uzibulaleleni. ULuthuli uzibulala nje ngeSonto kwabulawa uSister Nothando Biyela wakuso lesi sibhedlela owahlaselwa emzini wakhe ngabantu okuthiwa babembamba inkunzi nomndeni wakhe eNkwenkwe eMelmoth. Amadoda amathathu amhlasela kuthiwa athatha imali nezinye izinto ngaphambi kokuthi athathe imoto yendodakazi yakhe ashaya achitha ngayo. Le moto yatholwa ishiywe eShowe. UNgqongqoshe wezeMpilo eKZN uDkt Sibongiseni Dhlomo obehambele kulesi sibhedlela izolo eyoduduza abasebenzi nabaphathi besibhedlela, uthe ukubulawa kukaSister Biyela kuwubulwane futhi kunesihluku. “USister Biyela uhlaselwe wabulawa esemzini wakhe. Sifisa ukubonga abaholi besibhedlela abazama ukumhlenga benza nezinhlelo zokuthiwa adluliselwe esibhedlela esiseThekwini lapho eshonele khona.” Unxuse amaphoyisa ukuthi enze konke okusemandleni ukubamba abenzi bobubi ukuze bajeze ngesenzo sabo. Uphinde wadlulisa amazwi enduduzo emndenini kaLuthuli. Umphathi wesibhedlela uDkt Sibusiso Mahlambi ubonge uDhlomo wathi ukufika kwakhe kuzoduduza abasebenzi abaphatheke kabi ngokushiywa ngozakwabo. Imindeni isawahlela amalungiselelo okufihla.