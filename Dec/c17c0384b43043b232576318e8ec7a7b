Njengamanje isidumbu sikaNksz Thabile Mpungose (46), sibangwa yilo mndeni nesoka nalo elithi yilona elizomngcwaba ngoba bese lilobole kushoda ngomshado kuphela, kodwa amanye amalungu omndeni awakwazi lokho, abemazi njengomuntu ozijolelayo nje. Lokhu kuvele emuva kokushona kwakhe uMnuz Mbongeni Mathe waKwaNongoma obaziwa njengesoka, eveza ukuthi usengumkhwenyana ngakho uzozingcwabela yena. Omunye wamalungu omndeni utshele leli phephandaba ukuthi uyise kamufi uMnuz Bangumuzi Mpungose wamukela uR30 000 njengelobolo kuMathe nokwenza avumelane naye ngokungcwaba umufi. “Uyanqaba ukuthi angcwatshwe ekhaya eMtshezi ngoba usaba ukuthi uMathe uzofuna ilobolo lakhe. Akekho umuntu obazi ukuthi kukhona osekwakhokhwa ngisho ubhuti kamufi akabizwanga. “Nathi nezingane zakhe besingazi nosisi ubengakaze asitshele lokho. Noma ngabe kukhona abakukhipha kodwa ubengashadile,” kusho leli lungu lomndeni. Indodakazi kamufi uNksz Lungi Mpungose (28) ithe yize umkhulu wabo engafuni kungcwatshwe unina kubo bazoqhubeka nemizamo angcwatshelwe eStanger lapho ebenomuzi khona. UNksz Mpungose uveze ukuthi yena akasebenzi kodwa umfowabo (20) uzozithwala izindleko zomngcwabo. “Ushone kade esezohlala nathi eStanger ebuya KwaNongoma ngenxa yezinkinga ebebhekene nazo. Indaba yamalobolo asiyazi, akakaze akhulume ngayo siyiqabuka manje eseshonile. Siyasihlonipha isinqumo sikamkhulu ngoba uthe akasidingi isidumbu sakhe kwakhe. Sizokwenza imizamo yokuzingcwabela,” kusho uNksz Mpungose ekhathazekile. Ethintwa umkhulu wabo ubhoke wakhahlela waveza ukuthi ngeke alubhade kulowo mngcwabo. “Ngangingeke ngitshele bona. Uma umuntu elotsholelwa ubuza abafowabo. “Kodwa ngoba bayizingane ezingezwa abazibonele, mina uma umkhwenyana ethi akayi emgcwabeni ngizongayi nami. Lo oshonile uyazi ukuthi bese kusele umshado ubesanda kufika ezolanda imali yokwembesa abakhwekazi. Ngabe bese beshadile kulibazise bona,” kusho uMpungose. Eqhuba uvumile ukuthi umufi ubese nazo izinhlelo zokubuyela emzini wakhe eStanger nezingane sezibhaliswe ngakhona kodwa wathi lokho akusho ukuthi ubesehlukana noMathe. “Bebengaxabene lokho sekukhandwa yizo lezi zingane. Umkhwenyana ubemnakekela ngisho egula emhambisa kodokotela,” kusho uMpungose. Leli phephandaba liphinde lathola ukuthi kukhona nokushaya amakhala ngokushona kukamufi njengoba kuthiwa wamilwa iqhubu emlonyeni ngoMsombuluko wakhala ngalo kwaze kube ushonela erenki eMpangeni ngoLwesihlanu esendleleni ebheke eStanger. Ethintwa uMathe ngalolu daba uvele wangena ezintangeni waveza ukuthi naye unemibuzo ayibhekise kwiphephandaba ufuna ukwazi lizithola kanjani izindaba, kwaze kwaba ugcine engaphawulanga ngokugcwele.