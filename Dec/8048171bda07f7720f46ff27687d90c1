Esitatimendeni esithunyelelwe abezindaba izolo, uMengameli weNFP, uNkk Zanele Magwaza-Msibi uthe akusilo iqiniso ukuthi bazongenela ukhetho besebenzisana neqembu likaNkk de Lille. “Njengomengameli weqembu le-NFP, ngifisa ukuthatha leli thuba lokuba ngicacise ngamahlebezi asesabalele ezinkundleni zokuxhumana lapho kumataniswa khona iqembu lethu ne-Good Party kaNkk de Lille. Lawa mahlebezi asatshalaliswa ngabantu abanezinhloso ezimbi ngeqembu lethu,” kusho uNkk Magwaza-Msibi. Uthe ukhetho lwangonyaka ozayo bazolungenela ngokuzimela. “Yebo kuliqiniso ukuthi sike saxoxisana noNkk De Lille ngesikhathi esayiMeya yaseCape Town, kepha lezo zingxoxo azibanga namphumela. Ngakho siyaziqhelelanisa nalezi zinkulumo ezisimatanisa neGood Party ikakhulukazi njengoba ngesikhathi sikhuluma noNkk De Lille wayengakalisunguli leli qembu,” kusho uNkk Magwaza-Msibi. Uthe labo abasabalalisa le nkulumo bakwenza lokhu ngoba behlose ukudunga imiqondo yamalungu abo. “Ngiyazi vele ukuthi njengoba sikulesi sikhathi nje, kuningi okuzokhulunywa nge NFP, ngakho ngicela amalungu eqembu angakholwa futhi angathathi nokukodwa abakuthola ezinkundleni zokuxhumana. Ngiyaqinisekisa namuhla ukuthi iNFP ayihlangene nanoma iliphi iqembu njengoba izimele. Yebo kungenzeka kube khona amaqembu esizoxoxisana nawo ngenhloso yokusebenzisana, kepha lokho kuzokwenzeka emuva kokhetho,” kusho uNkk Magwaza-Msibi. Unxuse amalungu abo ukuba ahloniphe umyalelo okwisekhula ephume ngoLwesihlanu.