Izolo uMntwana uMbonisi Zulu, okhulumela indlunkulu, uthe lolu phenyo aluthinti iSilo noma indlunkulu. “Baningi abantu abasondelene neSilo futhi uma benezinkinga zabo iSilo sisuke singathinteki ndawo,” kusho uZulu. URamlutchman wanikwa isigaba sokuba “wuMntwana waseNdlunkulu” emcimbini wangonyaka odlule ngenxa yokuthi iSilo sasikhombisa ukuthi sivulelekile ekusebenzisaneni nazo zonke izizwe futhi asihambisani nokucwaswa kwabantu. Akuqali ukuthi uRamlutchman athinteke ekukhwabaniseni nasenkohlakalweni kwazise ngo-2013 walahlwa ngamacala awu-21 okukhwabanisa nenkohlakalo. OKlebe baphenya izinkontileka ezanikwa uRamlutchman ngesikhathi kunesomiso eMzinyathi. Wayezomba amanzi ngaphansi komhlaba ukusiza abantu baseNdumeni, Nquthu, Msinga nabakhele uMasipala waseMvoti. Kuthiwa imali yanyamalala umsebenzi ungenziwanga. Izolo uRamlutchman uphikile ukuthi kunenkohlakalo ayenzile. “Angikaze ngikhwabanise mali mina. Umsebenzi ngawenza futhi izinsolo nje ezenziwa ngabantu lezi,” kusho uRamlutchman. Uthe uyamangala ukuzwa ukuthi oKlebe bayamphenya ngoba abakaze bamthinte. UCaptain Simphiwe Mhlongo, okhulumela oKlebe KwaZulu-Natal, ukuqinisekisile ukuthi kunecala eliphenywayo njengoba lavulwa ngonyaka odlule livulelwa uRamlutchman. IMeya yaseMzinyathi, uMnuz Mthandeni Ngubane, ithe ngeke ikwazi ukuphawula ngethenda kaRamlutchman ngoba iyaphenywa. “Kuqashwe inkampani ukuze iphenye ukuthi ama-boreholes ayasebenza. Amanye ayasebenza kodwa amanye adinga ukulungiswa futhi iGift of the Givers iyawalungisa. Siqale uhlelo lokulungisa ama-boreholes ngemali esiyithole eMnyangweni wezaManzi neNhlanzeko,” kusho uNgubane. Uthe uR95 million yimali yama-boreholes akhona nalawo adinga ukulungiswa futhi umbiko ukhombisa ukuthi akhona.