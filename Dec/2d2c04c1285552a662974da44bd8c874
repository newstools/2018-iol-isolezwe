ISIKHULU sase-Umgeni Water, uMnuz Thami Hlongwa, sithe ukukhula kwaso sihlanza izindlu zangasese eNkosi Albert Luthuli International Convention Centre yikhona okwasenza umuntu esinguye namuhla. UHlongwa, othathe izintambo ngokugcwele kulesi sikhungo, ubekhuluma eProtea Hotel, Hilton, eMgungundlovu ngoLwesine ntambama. Bekunomcimbi, Gathering of Young leaders, lapho bekuhlangene khona abantu abasha bezodingida ngamasu angabenza babe ngcono ngomuso. “Ngangihlanza amathoyithelethe e-ICC ngoba ngifuna imali yokufunda e-University of Natal (University of KwaZulu-Natal). Kwakuphela usuku nginemali engaphezulu kukaR1 000 hhayi leyo esasiyihola ngehora,” kusho uHlongwa. Uthe wayengenankinga nomsebenzi wakhe ngoba wayazi ukuthi ufunani empilweni. UHlongwa, oyiChartered Accountant, uthe ukuze uphumelele kumele uthande okwenzayo. “Kumele futhi uzidele ukuze kuzothuthuka umphakathi nomndeni wakho. Kumele uzimisele ukuba wumfundi ngoba ufunda uze ufe. Zinikele ukusebenza ngokuzikhandla ngisho ngabe ukusiphi isikhundla futhi ube nobuntu,” kusho uHlongwa, isikhungo asengamele esenze inzuzo kaR1.2 billion. Lo mcimbi bewuhlelwe yiLinda Sibiya Foundation waxhaswa Umgeni Water. ULinda Sibiya ukhulume ngokukhula kwakhe engunogada kodwa enephupho lokuba wumsakazi, umethuli wezinhlelo zethelevishini nokuba wusomabhizinisi. Uphinde wagqugquzela abantu ngokuthi bawasebenzise kahle amathuba abawatholayo.