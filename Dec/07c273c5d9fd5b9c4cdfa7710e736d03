Isolezwe lihambele KwaDabeka J lathola ukuthi amathoyilethi asagcwele futhi aphihlika izimpethu. UMnuz Sunshine Cele (48) uthe sekuphele iminyaka ewu-26 bezikhulula ezindlini zomgodi futhi okubaphatha kabi wukuthi ipayipi lendle yaseWyebank nakwezinye izigceme zaKwaDabeka lidlula endaweni yabo kodwa bona abanawo amathoyilethi anamanzi ahambayo. Amazwi akhe afakazelwe wuMnuz Mxolisi Ndlovu oveze ukuthi ngo-2014 batshelwa ukuthi kunohlelo lukaR22 million lokuthi kwakhiwe izitamkoko ukuze babe namathoyilethi ashawayo KwaDabeka J kodwa kuze kube manje basazikhulula kwawomgodi. “Sibonile kwiSolezwe bethi bazothumela amaloli azosimomela indle mahhala kodwa awakaze afike lawo maloli. Abantu abanemali bayakhokha ukuze bahlanzelwe amathoyilethi bese thina esingasebenzi sihlale kanjalo. Okunye okuyinkinga wukuthi imizi engekho ngasemgwaqweni ayimonyelwa indle njengoba kuthiwa ipayipi alifiki kuyo,” kusho uNdlovu. Uthe udaba lwabo balubikile kwiMeya yeTheku uNkk Zandile Gumede olusukumele phezulu wathumela umuntu ozohlola isimo kodwa asikho isisombululo eze naso. “Umuntu obethunywe yiMeya uthe bazosifakela amathoyilethi esikhashana kodwa nawo azoba yinkinga ngoba adinga ukuthi kufike iloli lizohlanza, nakhona kuzoba esifanayo njengoba sidla uKhisimusi nendle. Sesikhathele wukuba namathoyilethi omgodi, sidinga ashawayo njengakwezinye izindawo. Sidinga kufakwe ingqalasizinda ezoxhuma kuleli payipi elithumela indle yakwezinye izindawo elinqamula la endaweni yethu,” kusho uNdlovu. Amanye amalungu omphakathi akhale ngokuthi ikhansela alingeneleli kulolu daba futhi uma bedinga usizo lwalo alibanaki. “Thina sidinga usizo, hhayi ipolitiki. Siyacela basakhele amathoyilethi azobuyisa isithunzi ngoba lawa asidalela izifo,” kusho ilungu lomphakathi. UMnuz Andreas Mvubu, oyikhansela le ndawo, uthe akusilo iqiniso ukuthi akabanakile abantu baKwaDabeka J ngoba kunohlelo lokuxhuma amathoyilethi epayipini elihambisa indle oluqhubekayo. “Kade nginomhlangano nabantu bakwa-J ezinyangeni ezimbili ezidlule, ngabachazela ngohlelo lwamathoyilethi. Sekumbiwe futhi kuzohlanganiswa ipayipi elikhulu namathoyilethi abo. Akekho umuntu obe nesikhalo kumina futhi ngiyawunaka umphakathi. Uma kukhona osegcwalelwe yithoyilethi kakhulu kufanele abike ukuze silekelele,” kusho uMvubu.