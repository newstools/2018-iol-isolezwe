Lo mfundisi uzowudlela ejele eWestville uKhisimusi njengoba eyoze abuyele enkantolo ngoJanuwari 21 ngonyaka ozayo. UShange ubhekene namacala amane, okungamabili okudlwengula, elilodwa lokuthumba nelinye lokuhlukumeza ngokocansi amantombazane aneminyaka aphakathi kuka-14 no-18. Lawa macala kuthiwa uShange wawenza eLeisure Palace eNewlands West kusukela ngo-2014 kuya kuNovemba 12, 2018. IMantshi uBusisiwe Mkhulisi imnqabelile uShange ibheyili ngoba ithi wahluleka ukunikeza inkantolo izizathu ezinqala zokuthi kungani kufanele anikezwe ibheyili futhi waqamba amanga. Ngemuva kokuchitha isicelo sebheyili, uShange uqale wafaka phansi ikhanda ngaphambi kokuthandaza isikhathi eside. Uthe esuka lapho wagqolozela uMshushisi uSbongile Ngcobo isikhathi eside futhi engacwayizi. UShange ubuke uNksz Ngcobo waze wayosithela emgodini, elokhu emgqolozele. Abazalwane bavele basikhihla isililo futhi abanye bathandaza. Kukhona intokazi esencane ebigqoke izibuko yona evele yazigingqa phansi. Abesifazane abadala bathwale kanzima bethulisa amantombazane abegqoke izikibha ezinobuso bukamfundisi. Kulokhu uShange ungene enkantolo eswenke ngesudi ephuzi nehembe eliyisikotshi. Inkantolo beyigcwele phama abazalwane abebezoseka uShange. Isicelo sebheyili saqala sachithwa ngumphenyi wecala uSergeant Nomathemba Khwela owaveza ukuthi uShange uzophazamisa uphenyo futhi nempilo yakhe isengcupheni. Nomshushisi uhambe emazwini kaSergeant Khwela futhi wathi kuzodingeka uShange aqhamuke nento ephathekayo engenza anikwe ibheyili. Ngemuva kwesinqumo uNksz Ngcobo uphume ngomnyango ongemuva njengoba amakholwa abelokhu emkhombe njalo ngeminwe, emsola ngokuthi nguye obecindezela uShange. UShange ubemelwe wumnikazi wenkampani yabameli uMnuz Sandile Shoba weShoba Sandile Attorneys. Leli cala like laphenduka umantuntanendishi njengoba liqale enkantolo enguG, lagcina seliku-E ngenxa yokushisa nokungasebenzi komshini oqopha amazwi.