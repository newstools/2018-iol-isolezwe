Unina womfana ona-14 useze wavulela icala indodana kasaziwayo eneminyaka engu-12. Amagama abo agodliwe njengoba umgilwa engaphansi kweminyaka engu-18 kanti nomsolwa ubengakaveli enkantolo. Unina womfana uthe ufuna ubulungiswa njengoba usaziwayo engakaze eze kuye ezoxolisa ngalesi sigameko kodwa kunalokho umchapha ngenhlamba naseze wayibhala emaphepheni wayinamathisela emotweni yakhe. Ekhuluma neSolezwe, unina womfana uthe, ubethume ingane yakhe esitolo iyothenga i-drink ngezikhathi zantambama ngoLwesibili nokulapho igwazwe khona. “Lona owami umfana uthe kimi ubecabanga ukuthi uyadlala lo ka... (ebiza umdansi ngegama) uma eqhamuka elinde i-lift, ezama ukumphuca i-drink. Lona wami uthi ngesikhathi enqaba nayo, ukhiphe ummese wamgwaza. Mina bafika kimi sebehamba bobabili lo omunye ethi akungahanjwa kuyotshelwa unina ukuthi sekwenzeke lesi sigameko asithathe uR50 asinika wona sithule ngihambise lo wami esibhedlela i-Addington ngoba kuseduze. Ngivele ngabaxosha bobabili ngathi abasuke bahambe baye esibhedlela,” kuchaza yena. Uthe naye ubalandelile wayobabheka kodwa onogada basesibhedlela bathi abakafiki. “Ngeke ngazi ukuthi bebelibele kuphi kodwa ngisuke lapho ngaqonda kuye unina ngamfica elele ngakhuluma naye ngalolu daba kodwa wangakhombisa nje ukulukhathalela. Kusenjalo kungene ucingo lukanogada wasesibhedlela engitshela ukuthi izingane sezifikile. Sithe sisahlezi wangena umdansi ovele wadilika eyami ingane eyakhe wangasho lutho kuyo. Ngigcine ngiyibiza ngathi ayizohlala nami yena aqhubeke awubange yedwa umsindo nezinhlamba akade ezisho,” kuchaza yena. Ethintwa umdansi uthe, umthuka nje lona wesifazane kuqale yena wambiza ngesif#@$ esihamba sigovoza. “Nami eyami ingane iqale yagwazwa ngoMgqibelo ngingekho ngiseKapa. Bengingazi ukuthi lona wesifazane angaze aye emaphepheni ngalolu daba njengoba kuyinto okumele ngabe asizixaki ngayo,” kusho lo mdansi. Uthe izinhlamba azinamathisele emotweni yakhe ezokuziphindiselela njengoba yena engenaso isikhathi sokuthukana naye. Uthe yena ubengakalivuli icala kodwa usazoya esiteshini samaphoyisa eyolivula usayolanda umbiko kadokotela ngokulimala kwendodana yakhe. Okhulumela amaphoyisa KwaZulu-Natal, uColonel Thembeka Mbele, uthe likhona icala elivuliwe lokushaya ngenhloso yokulimanza. Uthe livulwe ngemuva kokuthi kube khona umfana oneminyaka engu-14 ogwaziwe emlenzeni.