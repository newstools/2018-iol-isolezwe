KUNEZITAYELA zemfashini ezahlukene zabesifazane ezithe uma zifika kwathatheka abaningi ngazo, kodwa ekugcineni zaphenduka inhlekisa. Lokhu kwenziwa wukuthi lezi zitayela abantu bese bezigqoka ngokungenamibandela. Isibonelo nje, kunalezo obekwaziwa ukuthi ngezangaphansi kodwa abantu abese bevele bazidlubhe ngisho emaphathini bezigqoke bume. Nalezo okuthi uma uzigqokile kucace bha okugqoke ngaphansi ezakhelwe ukugqokwa uma uya ebhishi, abesifazane abavele bakhetha ukuswenka ngazo kulo nyaka. Nalezo okungezokuswenka, abebeziphihla ngazo emabhishi. Ezinye zalezi zitayela eziphenduke ihlaya, sezibiza intengo ephansi okwenze ukuthi ngisho okungenadosi kutinyele. Enye yalezi zimpahla yizicathulo ezihambela phansi bese ziba negaqa eliwuvolo noma ezinye zibe nezinsephe ngaphezulu. Lezi zicathulo sezize zaba ingxenye yama-memes okuyimibhalo okusuke kuhloswe ngayo ukuhlekisa ezinkundleni zokuxhumana. Ziphinde zanikezwa nesicoco sokuba yizicathulo zonyaka ngenxa yokugcwala kwazo kuzo zonke izitolo ikakhulu kulezo zitolo ezaziwa ngezamaShayina. Ngaphandle kwazo kukhona nezicathulo ezingama-pumps ekade zangena esitayeleni kodwa sezinendlela nazo ezithola ukugxekwa ngayo. Kuthiwa lolu hlobo lwezicathulo lugqokwa kakhulu abesifazane abangakukhonzile ukuhlala emakhaya futhi abamandla ukuzigqoka uma kunetha beyovakashela amasoka. Kunanesiqubulo esithi “Kuyana shibilika girl” lokhu okusho ukuthi sekuyisikhathi sokugqoka ama-pumps uyovakashela isoka. Izikibha zakamuva ezinemibhalo ekuhloswe ngayo ukukhuthaza abesifazane nokubenza bazethembe, sezithathwa njengezinye zezimpahla ezicikayo kulo nyaka. Phakathi kwalezi zikibha kukhona esibhalwe ukuthi Sebenza Girl, Ungenaphi An African Proverb, Si’busy, Ungishada Nini?, nezinye eziningi ezibhalwa ngezilimi ezahlukene. Ishiya lodumo kulaba abasebenzisa iziphaqulo nalo libalwa kwenzinye zezinto abantu abazenze ngokwedlulele kulo nyaka njengoba kukhona nabadweba axakile. Nalo likubangile ukushisa kulo nyaka ngenxa yokuthi kukhona abadweba ayihaba kakhulu nabaphoqelela ukulenza ngenkani yize libahlula. Igaqa elenziwe ngendwangu eyimvukumvuku eliqhamuka ngemibala eminingi okwazi ukulilengisa esikhwameni noma ulifake esikhwameni nalo kusalokhu kukhalwa ngalo ngendlela efanayo nalezi ezinye izimpahla. Imisiko yangaphansi ethungwe ngo-lace nayo bayithathele phezulu abesifazane abaningi babonakala sebeswenka ngayo njengezimpahla zokugqoka. Iningi lale misiko noma imihle no-lace bakhona beheha kodwa ishayisa ngamahloni ngoba izingono zihlala obala. Imisiko ekhanya ngale ethungwe ngo-lace nayo iyadlisa kodwa sebeswenka ngayo kakhulu ebhishi ngenhloso yokuhloniphisa imizimba kodwa kugcine sekubukeka kabi ngoba lo wumswenko.