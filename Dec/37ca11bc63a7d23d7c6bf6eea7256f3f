UScelo Ntuli (35) waseNanda ubesezakhele udumo emkhakheni wokumodela angena kuwo kusabukeka kuyichilo ukumodela kwabesilisa emalokishini. UNtuli oshonele esibhedlela ngoKhisimusi, ubeseyiProduction Manager ye-Indoni Productions eyasungulwa nguDerrick Mhlongo. Unina omdala kamufi uNkk Sibongile Ntuli uthe ubevele enenkinga yofuba, edla namaphilisi. UMhlongo okunguye owafaka uNtuli embonini yokumodela uthe ulahlekelwe ngoba awukho umcimbi abewenza ngaphandle kwakhe. Wamfaka ekumodeleni embone eDurban University of Technology (DUT) lapho ayefundela khona i-Information Technology ngabo-2005. Uthe uNtuli wabuyela eThekwini basebenza naye benza iMTN Fashion Week ngesikhathi uMhlongo esenenkampani yakhe iDeccam Productions. Umufi ubuye waqashwa kwaMr Price eyiModel Booker lapho kuthiwa wasiza izingane eziningi ezifaka emsebenzini wokukhangisa ngemfashini yakhona. “UScelo ubekukhathelele ukuthi kuqeqeshwe izingane ezimodelayo ziwuthathe njengebhizinisi umsebenzi. Ubebuya kimina azofuna izingane ezimodelayo azixhumanise nabakwaMr Price, eziningi zathola amathuba,” kusho uMhlongo. UMhlongo onenkampani eqeqesha abamodelayo Indoni Models, uthe ubusumncane umsebenzi wakhe ngoba umufi ubenza okuningi. Uthe nguyena obephambili behlela umcimbi weDurban Fashion Weeek, uMiss Mangosuthu neBeach Fest kulo nyaka. Umufi uke waba uMr Natal Technikon wamodelela nezitolo okubalwa * -Edgars noVodacom enza nezikhangiso zakhona. Ubuye waba yiFreelance nePhotoshoot Producer yeSpree no-Edgars. Ubebuye asebenze neDUT eyiProduction Manager uma kunemincintiswano yokumodela. Waqala ukusebenza neDUT ngo-2016 ngoba enothando lokubuyisela emphakathini njengoba naye afunda khona. Ushona nje emasontweni amabili edlule bekungcwatshwa uXola Ndlovu naye obesebenza naye emicimbini yokumodela eDUT. Inkonzo yokumkhumbula izoba seMorningside, Igoda Incubators ngoLwesihlanu ngo-12 emini. Umngcwabo uzoba seNanda ngeSonto.