UMnuz Jacques Odendaal (50) ukusho lokhu ekhuluma neSolezwe, ebalisa ngesimo abhekene naso njengoba enovalo lokuthi umphakathi kungenzeka umhlasele umlimaze nempahla yakhe. “Ngiyavuma ukuthi ngiyakwazi okwenzekile kodwa bengingaqondile ukuzibulala. Okwenzekile ngiwuchazele umphakathi ukuthi ngicela uzigade izimbuzi zawo ngoba ziyangihlupha zingena ngaphakathi epulazini zidle ummbila. Ngibe sengibasayinisa izincwadi zesivumelwano sokuthi uma ziqhubeka zingena ngizobahlawulisa noma ngiziyise lapho kugcinwa khona imfuyo ewuvanzi. Ngiphinde ngabatshela ukuthi ngizocela baqinisekise ukuthi izimbuzi zabo bayazigada ngoba kufanele ngifake umuthi wokubulala amagundane angihluphayo ensimini yommbila. Ngempela ngenze kanjalo ngoba sinenkinga yamagundane lapha. Ngiphinde ngacela abasebenzi bami ukuba bangikhulumele nomama uMusa Dlamini onezimbuzi eziningi ukuba naye azigade ngoba ngizofaka umuthi wokubulala amagundane angihluphayo ensimini kulezi zinsuku,” kusho * -Odendaal. Uqhube wathi ngemuva kwalokho kuthe uma uNkk Dlamini esaye esitolo wabuya izimbuzi zakhe sezingene ngaphakathi epulazini zadla ummbila obusufakwe umuthi. “Ngiphatheke kabi futhi angifuni ukuphika ngokwenzekile. Ngizimisele ukuzikhokha zonke izimbuzi ezifile futhi ngiyacabanga ukuthi kumele ngilungise imali engaphezulu kukaR70 000 ngizikhokhe. Lokhu angikwenzanga ngamabomu. Ngingazibulala kanjani izimbuzi zomuntu wesifazane osekhule njengomama uDlamini? Okunye nami ngisengozini yokuba ngihlaselwe umphakathi ungenzakalise ngakho bengingeke ngenze into enjena ngamabomu. Kumanje ngilungisa udaba lwaleli pulazi enkantolo eMgungundlovu, uma selulungile ngizokwabela umphakathi ingxenye engamaphesenti angu-50 ukuze nawo ukhule kwezolimo sihlomule sonke,” kusho * -Odendaal. Izolo ucele umhlangano ophuthumayo neMeya yaseDumbe, uMnuz Majuba Mavuso, ukuze imsize akhe ubudlelwane obuhle nomphakathi waseNkonkotha.