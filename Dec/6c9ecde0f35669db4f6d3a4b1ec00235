USathane uma sifunda iBhayibheli siyathola ukuthi wumuntu onamaqhinga futhi uhlakaniphile ngaphezu kwesidalwa esingumuntu. Uma efuna ukukuwisa uSathane ubheka ukuthi yini oyikhonzile futhi oyithandayo, bese eyisondeza eduze, kube mnyama amehlo umuntu azithole esenze okuphambene nezwi likaNkulunkulu. Ngeke sisho ukuthi laba befundisi basuke bengaqinile okholweni ngoba kuzoba sengathi siyabehlulela. Kepha uma ungumntwana kaNkulunkulu uhlala kuye naye ahlale kuwe, ubeke yena phambili, kuthi noma zifika izilingo ubize yena akwephule ezilingweni. Uma ungumntwana kaNkulunkulu wohlale wazi ukuthi uSathane uhlale ekugadile ukuthi ikuphi lapho untekenteke ngakhona bese eyagadla. USathane akayi koluhhohho ukuze azuze iqembu lakhe. Unamakholwa shaqa. Umfundisi mumbe unqatshelwe ibheyili, amakholwa angaphansi kwakhe akhala izinyembezi emzwela ngoba singaphumelelanga isicelo sebheyili. Ngazibuza ukuthi ngabe azwela umfundisi ozodla uKhisimusi ejele noma kunokunye esingakwazi. Yebo, umthetho waseMzansi uthi umuntu akanacala kuze kube yinkantolo emthola enecala. Ngiye ngizibuze ukuthi isiZulu sona siba njani uma sibona thina bazalwane sesikhalela oboshiwe sithi akaphume futhi kuba abesifazane kakhulu abeseka owonile? Kunganjani sinakekele oyisisulu kunokuba sinake ogile imikhuba. Uke ucabange kuyingane yakho edlwenguliwe, usubona abazalwane eniyibambe nabo evangelini bekhalela oboshiweyo mi izinyembezi, bethi akaphume ejele. Yekelani umthetho wenze umsebenzi wawo. Ekugcineni iqiniso lizophuma ngoba thina, asilazi iqiniso sizwa ngokutshelwa. Angihambisani nabadlwenguli, ikakhulukazi abefundisi abaphatha izwi leNkosi. Badicilela phansi umsebenzi kaNkulunkulu. Kumanje abasethenjwa abefundisi ngenxa yokuxegelwa woziphu. Abanye sebezenza onkulunkulu, bafuna sibaguqele ngamadolo, sikhonze bona, silawulwe yibo ngisho nempilo yakho ekhaya sekuyibona abafuna ukuyilawula. Niyothini kuNkulunkulu uma nenza kanje ningabefundisi? Sifundo sini enisinika izimvu zikaNkulunkulu? Ningabelusi abanjani uma kunje? Lindani umthetho usebenze bese niyakhala. Okwamanje asikhalele oyisisulu. Lowo ogile imikhuba, asingamkhaleli ngisho ngabe besimthanda kanjani. USathane uhlasela noma ubani. Wonke la madimoni akhishwa kubantu abagulayo, cishe yiwo lawa adukisa abefundisi. Umuntu kaNkulunkulu othembekile kuYena uyamehlula uSathane nemimoya kepha labo abamshebayo kuba nzima kubona. UNkulunkulu ufuna umuntu ome ndawonye hhayi ogxamalazile. Ukhonze Yena yedwa, ungabi nokunye okwenza engxenye ze ibandla lakho liphumelele libe likhulu. Phansi ngabahlukumezi phansi! Phansi ngabefundisi-mbumbulu! Phansi ngabadlwenguli, phansi!   Bonginkosi Grey Phungula