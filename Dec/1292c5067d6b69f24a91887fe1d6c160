Ubekhuluma enkonzweni ebisethempelini iNelisiwe eShowe ngempelasonto edlule. Uthe ufuna lezi zintombi zifunde ngoba amadoda icala lawo linye, athatha izingane zabantu bese eyozigqilaza. “Zibuye zizobika kimi zithi njengoba ngangishada baba umkhwenyana akasabuyi ekhaya. Wemadoda anike niziphatheni kahle izingane zabantu. Anginithethisi amacala kodwa ngiyacela noma ngabe umuntu unezintombi eziningi kodwa wobuya ngoba lo usumbekile ekhaya. Utshengise ukuthi lona wathelwa ngenyongo lapha ekhaya, kwathiwa umakoti wala ekhaya. Yazi umuntu wesifazane uma eseshadile usuke esefike ekugcineni, wena ndoda uma usumbalekela uthi aqhubeke ayephi?” kubuza uNyazi. Uthe amadoda awangalinqamuli ikusasa lamakhosazane uma ezowashiya endleleni, akowayeka angabangisi amanye amadoda abezowathatha. “Woyiyeka ungadlali ngayo kukhona abafuna ukwakha imizi kanti abanye bafuna ukuyidicilela phansi. Uma usuyikhethile yini uhamba utshela abantu ukuthi uyifice ingaphelele, wazini ngokuphelela komuntu wena? Uthi asenzeni thina? Uma usuyithathile kudliwa kubaba kunjalo. Omunye abe yinkinga athi akazali umuntu wesifazane, anele ashaye eceleni umuntu wesifazane sihlale isisu,” kusho uNyazi. Ugcizelele ukuthi kuleli bandla bazokwakha, hhayi ukuzobhidliza wathi abafunde ukugwinya itshe ngamahlazo abo, uNkulunkulu uyoze abakhumbule. “Uma umuntu wesifazane umkhethile waxhawula uphelele, uphelele kuwena. Ophelele ubonakala kanjani. Ngifuna kwakhiwe imizi, hhayi ukuyibhidliza. Niyobona uNkulunkulu uyonibusisa uma ningenza lokhu engikushoyo, niyohamba ngezimoto namabhanoyi,” kusho uNyazi. Le nkulumo yoNyazi ithakaselwe kakhulu abantu besifazane kanti amadoda kuthiwa abone sengathi igqugquzela ukungaziphathi kahle kwamakhosazane. Okhulumela abaseBuhleni uMnuz Thokozani Mncwabe uthe izintombi zinabaphathi bazo ngeke akwazi ukuphawula. Uthe ngisho konakele indoda kumele ixhumane nomndeni hhayi isonto. “ Niyaxoxisana uma uyithole ingasaphelele kubuye inkomo eyodwa ,” kusho uMncwabe.