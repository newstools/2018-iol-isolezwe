Balinganiselwa ku-90 000 abashayeli abalinde izincwadi zabo zokushayela abavuselela phakathi kukaJulayi noSepthemba. I-DA ngeledlule yenze isiphakamiso kuNgqongqoshe wezokuThutha KwaZulu-Natal, uMnuz Mxolisi Kaunda, sokuthi bangaboshwa abashayeli bakulesi sifundazwe abanobufakazi bokuthi izincwadi zabo bazivuselela futhi bazivuselela kusenesikhathi. Umnyango uthe ngeke uphambane nomthetho womgwaqo, abashayeli kumele babe nezincwadi zokushayela noma izincwadi zokushayela zesikhashana ngaso sonke isikhathi uma beshayela. UMnuz Rafeek Shah, okhulumela iDA kwezokuthutha, uthe lesi simo asamukeleki, umnyango bekumele wenze imizamo yokuthi kulungiswe lesi simo ngesikhathi abasebenzi abasophikweni lwemishini egaya amakhadi bebuyela emsebenzini. Umthombo waleli phephandaba ongaphakathi uthe ngesikhathi abasebenzi bebuyela emsebenzini baqala ngezicelo ezifike sebebuyele emsebenzini, bangaqala ngalezo ezazivele sezifakiwe ngesikhathi besesitelekeni. UMnuz Ishmael Mnisi okhulumela uMnyango wezokuThutha kuzwelonke uthe umnyango unalo isu lokusheshisa lolu hlelo kodwa akashongo ukuthi yiluphi. Uqhube wathi angaphezulu kuka-800 000 amalayisensi asegayiwe ngemuva kwesiteleka, kuwo angu-500 000 asethunyelwe kubanikazi bawo. Uthe abashayeli abalinde amalayisensi abo bayanxuswa ukuthi bathumele isms ku-33214 ukuze babone ukuthi ukwenziwa kwamakhadi abo kukusiphi isigaba.