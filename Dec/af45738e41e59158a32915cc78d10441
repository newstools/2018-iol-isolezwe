Umsolwa uneminyaka engu-45 ongumfundisi. Kuthiwa uboshwe ngoLwesibili ngezinsolo zokudlwengula indodakazi kadadewabo osashona. Ngesikhathi eboshwa kuthiwa utshele amaphoyisa ukuthi bekuvele kube nesibonakaliso esontweni lakhe ukuthi kungenzeka abhekane “nesilingo sokuboshwa”. Isolezwe lithole ngomthombo walo osondelene nodaba ukuthi ubonisiwe enkonzweni yangeSonto ukuthi kuzokwenzeka aboshwe. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi lo wesilisa uboshelwe icala lokudlwengula. “Amaphoyisa aseTaylors Halt avule icala lokudlwengula intombazane eneminyaka engu-12. Ngokobufakazi obusaqoqiwe le ntombazane ibidlwengulwa ngezikhathi ezehlukene. Umsolwa owaziwayo oneminyaka engu-45 uboshelwe icala lokudlwengula. Uvelile enkantolo yaseMgungundlovu,” kusho uCol Mbele. Umphumela ngecala ubungakatholakali kwazise idokodo belisagcinwe enkantolo. Isihlobo sentombazane nomsolwa sikhulume neSolezwe izolo, sikuqinisekisile ukuthi umsolwa ungumfundisi ebandleni elisendaweni. “Ingane izwakale ixoxa nezinye ezingangayo ukuthi yona ilala noninalume, baye ocansini. Simangele nathi uma ingane iveza ukuthi kunesikhathi lokhu kuqhubeka. Sesizobheka inkantolo ukuthi ngabe ithini ngaleli cala ngoba akekho obambe umsolwa oqotsheni,” kusho isihlobo esingeke sidalulwe ukuvikela intombazane.