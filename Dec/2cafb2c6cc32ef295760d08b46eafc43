Ongumqondisi wezokukhangisa eSANBS KwaZulu-Natal, uMnuz Sifiso Khoza, uthe eNingizimu Afrika yonkana kunegazi elingasetshenziswa izinsuku ezintathu kuphela bese kuthi KwaZulu-Natal kube negazi elingasiza amahora angu-42 kuphela. Uthe isikhathi samaholidi kaDisemba yisikhathi esinzima kubona ngoba abakwazi ukuthola igazi abasuke belidinga ukuze basize iziguli ezigulayo nalezo ezisuke zilimele. “Namuhla sinxusa abantu baseNingizimu Afrika ukuthi basisize. Njengoba sekuza isikhathi esimatasa samaholidi sibhekene nesimo esinzima futhi sidinga abantu abazonikela ngegazi ukuze kunyuke umthamo wegazi esingakwazi ukulihlinzeka iziguli ezisezibhedlela, ezithembele kithina,” kusho uKhoza. Uthe zonke izinsuku bathembela emseni wabantu abanikela ngegazi ukuze litholakale. Ngokusho kwakhe, lesi sikhathi ngesibucayi kakhulu. UKhoza uthe bafuna ukugqugquzela amalungu omphakathi asebenzise imizuzu engu-30 bayonikela ngegazi kulawa maholidi njengoba ethe igazi lomuntu oyedwa lingasindisa impilo yabantu abathathu. Uthe banohlelo lokuphuma umkhankaso wokugqugquzela abantu ukuthi banikele igazi kusuka ngesikhathi samaholidi kuze kube nguJanuwari. Phezu kwalokhu bazolula nesikhathi abasebenza ngazo babe nemikhankaso nangezimpelasonto. Uthe inhloso yabo ukuqinisekisa ukuthi inhlangano yabo ayisuki emehlweni abantu nokuthi itholakale kalula. Uqhube wathi bangakwazi ukuthola igazi elenele uma kungaqhubeka kube khona abantu abanikela njalo. Uchaze abantu abanikela igazi njengabantu abakhathalela impilo yabantu futhi yibo abasiza ukwenza lula umsebenzi onzima wabasebenzi bezempilo.  