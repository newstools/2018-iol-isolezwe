UMnuz Muzi Mahlambi okhulumela uMnyango wezeMfundo KwaZulu-Natal, uthe kumele kubhekwe nhlangothi zonke mayelana nezizathu eziholela ekutheni abafundi bazibulale, uma bethola ukuthi bafeyilile. Uqhube wathi nakuba abafundi kuye kuthiwe bazibulale ngoba befeyilile, iqiniso ukuthi ngaphezu kokufeyila basuke sebebona ukuthi ngeke besazithola izinto ezinhle ebebethenjiswe zona ngabazali. UMahlambi usho kanjena nje umfundi waseMlaza ofunda uGrade11 eGanges Secondary (16) kuthiwa uzidubule ngesibhamu sikayise ngeledlule, ngemuva kokuthola ukuthi ufeyilile. ULondeka Dladla (13) waseCato Crest obefunda eMayville High, watholakala ezikhungile emjondolo abehlala kuwo noninakhulu wakhe ngemuva kokufeyila. Abangani bakhe nomzala wakhe wabatshela ukuthi uzozibulala uma efeyilile. Ngemuva kwesikhathi kubuye kwavela ukuthi uLondeka nakuba ezikhunge ngemuva kokufeyila kodwa okunye obekungaholela ekutheni azibulale ukuthi ubekhulelwe kubo kungaziwa. Ngaphandle kwalokhu kuthiwa ubebuye abalise ngokuthi ngeke awathole amateku abizayo abethenjiswe wona uma efeyilile. UMahlambi uthe uMnyango wezeMfundo uhlinzeke abafundi ngeLife Orientation (LO), okuyisifundo esihlomisa abafundi ukuthi bakwazi ukubhekana nezimo ezinzima empilweni, kunqandeke ukuzibulala. “Sisuke sinethemba lokuthi umfundi ulwazi aluthola kwiLO uzolusebenzisa uma kuba nesidingo. Abafundi babhala izivivinyo njalo ngekota, amamaki amakota ayahlanganiswa ukuze kubonakale ukuthi umfundi ubeqhuba kanjani unyaka wonke. Ngamanye amazwi ngichaza ukuthi mancane amathuba okuthi umfundi oqhuzuke ngekota yokugcina afeyile. Kuningi okwenza abafundi bazibulale. Umfundi ofeyila ngale kota kusuke kukade kubonakele ukuthi uzofeyila, isizathu sokuthi azibulale kusuke kungekona ukuthi uthuswe imiphumela kodwa kusuke sekuhambisana nemihlomulo ezomphunyuka.” Uthe umnyango unezinhlelo ezehlukene zokusiza abafundi ukuthi badlulele emakilasini alandelayo, njengohlelo lokududula abafundi abafanele. Uthe lolu hlelo lwenziwa ngisho umfundi esekwaGrade11. “Laba bafundi abaduduliwe, uma befika kwaGrade12 nakhona asibalahli, sibenzela uhlelo lokuthi izifundo zabo bangazibhali zonke ngesikhathi esisodwa ngoba bazofeyila, siyaye sithi abazibhale ngamanconzunconzu okwaziwa ngoku-modularise,” kusho yena.