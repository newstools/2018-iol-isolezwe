NAMHLANJE umhlaba wonke ubhunga ngenkinga yegciwane lengculazi oluba minyaka yonke, iWorld Aids day. Kubacwaningi baKwaZulu-Natal, lolu wusuku olwehluke kakhulu kuneminye iminyaka. Kuqhilika izihlathi kulaba bacwaningi njengoba beqophe umlando ngokuqhamuka nokungase kube yikhambi lokuvikela leli gciwane. I-Centre for the Aids Programme of Research in South Africa(Caprisa), isithole ukuthi ukushutheka okusaluthi lukamentshisi ngaphakathi esikhumbeni, kuthakwe nemishanguzo yaleli gciwane iTenofovir Alafenamide, kungalivikela igciwane lengculazi. Bathole ukuthi lolu luthi lukwazile ukuvikela izilwane zangalithola leli gciwane. Ongomunye wabaholi bale nhlangano yabacwaningi ezinze eThekwini, uSolwazi Salim Abdool Karim, uthe phambilini bake bakuveza ukuthi le mishanguzo iyakwazi ukuvikela owesifazane angalitholi igciwane lengculazi uma eyisebenzise iyijeli. Kodwa ngebhadi kwakunzima ukusebenzisa le jeli futhi abesifazane babengathandi ukuyisebenzisa kwazise ishuthekwa esithweni sangasese. Lolu hlobo lwemishanguzo, uthe lwaluvele lunconywa yinhlangano yezempilo yomhlaba iWorld Health Organisation, kodwa eyincoma ukuthi ilungile uma iyiphilisi. Kwakunzima kubantu besifazane abasebancane ukuthi balisebenzise. “Sathola ukuthi iningi labesifazane likuthola kunzima ukusebenzisa ijeli, manje senza into ehluke kakhulu kunakuqala. Sisebenzisa le Tenofovir entweni umuntu azokwazi ukuyishutheka esikhumbeni. “Lo mbono siwususele kokushuthekwa esikhumbeni kwabesifazane abasuke bevikela ukukhulelwa,” usho kanje. “Sihlole lokhu ezinjeni nasemagundaneni, kubukeka kusebenza ngempela. Ngonyaka ozayo sizoqala ukukuhlola kubantu,” kugcizelela lo Solwazi. USolwazi uthe uma lo mgomo usebenza kubantu, uzosiza kakhulu abesifazane abasebancane ngoba njengamanje yibona abasenkingeni kakhulu njengoba izibalo zikhomba ukuthi yibona abatheleleka kakhulu ngegciwane lengculazi. Ngokwalaba bacwaningi, uma lolu luthi lulunga, luyofakwa ngaphansi kwesikhumba engalweni, luhlale kumuntu okungenani unyaka wonke ngaphambi kokuthi lushintshwe. UKarim uthe ekupheleni kuka-2017, izibalo bezikhomba ukuthi bacishe bafinyelele kwisigidi abantu ababulawe yigciwane lengculazi. Uthe babalelwa ku-37 million abantu abaphila naleli gciwane emhlabeni wonke. Uthe yize kukuningi osekwenziwe ukulwa nalesi sifo selokhu kwaba khona imishanguzo yokuthiba leli gciwane, kodwa kusenabantu abangaphezu kuka5 000 abahaqwa yileli gciwane minyaka yonke emhlabeni wonke. “Kuyazibonakalela ukuthi ngempela indaba yegciwane lengculazi iseyinkinga enkulu ngoba babalelwa ku1.8 million abantu abahaqwa yileli gciwane ngonyaka. E-Afrika iyodwa iwu-70% walesi sibalo, kuthi iNingizimu Afrika yona ibe wu-18 kuya ku-19% walesi sibalo. Okusho ukuthi oyedwa wabantu abawu-5 onegciwane lengculazi, ulapha eNingizimu Afrika”. Uthe namanje kusathusa ukuthi abantu abasha yibona abaseyisibalo esikhulu njengoba lihaqe kakhulu abaneminyaka esukela ku-15 kuya ku-24. “Okusamangaza namanje wukuthi abafana abaneminyaka efanayo, liphansi kakhulu izingane legciwane lengculazi kubona. Ngonyaka odlule sakuveza ukuthi kusicacele ukuthi amantombazane amaningi analeli gciwane, athelelwa ngamadoda amadala asuke eneminyaka esukela ko-20 kuya phezulu nalawo ano-30 kuya phezulu,” usho kanje. Okhulumela inhlangano ebhekele abanegciwane lengculazi kuleli, iTreatment Action Campagn, uMnuz Patrick Mdletshe, uncome kakhulu uCaprisa ngaleli gxathu. “Sifunde kaningi ukuthi ngeke sikwazi ukulelapha leli gciwane kodwa esingakwazi ukukwenza wukuthi umuntu azivikele angalitholi nhlobo leli gciwane. Ukuzivikela yiwona khiye okhona. Kuyavela kodwa ukuthi intsha namanje ayifuni ukusebenzisa amakhondomu. Lokhu kuziveza nangezinga lokukhulelwa kwayo. Kunabantu abangaphezu kuka2 300 abangenwa yileli gciwane zinyanga zonke KwaZulu-Natal,” egcizelela.