UNokwethemba Dlamini (16), wasoThini, eNkonjeni ofakelwe izinso ngemuva kokuthi ezakhe zihlaselwe umdlavuza, ubesehlale iminyaka emithathu esibhedlela Inkosi Albert Luthuli, odokotela bethi akuphephile ukuthi ayohlala endlini yodaka eyodwa abehlala kuyo namalungu omndeni wakhe angu-20. UNokwethemba isimo somuzi wakubo siholele ekutheni abuye esegula kakhulu kungakapheli nesonto enikezwe ithuba lokuthi abavakashele ekhaya, ngemuva kwalokhu odokotela bathatha isinqumo sokuthi ahlale esibhedlela aze alulame ngokuphelele. UNksz Kholiswa Nonkwelo weSisekelo Foundation okuyinhlangano esiza izingane ezinezifo ezibucayi, eziphoqeleka ukuthi zihlale ezibhedlela ngenxa yesimo senhlalo emakhaya, ngokuhlanganyela noMnyango wezokuHlaliswa kwaBantu KwaZulu-Natal, uMasipala wasoLundi nosomabhizinisi bendawo bakhele le ntombazane indlu enamakamelo amane anikezwe wona ngokusemthethweni ngempelasonto. Kule ndlu uNokwethemba uzohlala nezingane zakubo nonina kuphela. UMnuz Mbulelo Baloyi womnyango uthe ungqongqoshe uMnuz Ravi Pillay uthinteke kakhulu ngesimo sale ntombazane eyahlaselwa umdlavuza ineminyaka eyisishayagalolunye. Umnyango wakhe indlu, inkampani yendawo iMathamsanqamahle Trading and Projects yafaka ugesi, umasipala wathenga imibhede negilosa. UNokwethemba uthe ujabule kakhulu ukuthi usezohlala nomndeni wakhe ebese kunesikhathi eside ehlukene nawo. Uthe akufisayo manje ukuthi abuyele esikoleni , wagcina esikoleni kwaGrade7 eSivannda Higher Primary eminyakeni emithathu eyedlule.