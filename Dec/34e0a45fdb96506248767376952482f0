UBABAZA amandla eSolezwe ngoMgqibelo unina webhungu ebese kuphele iminyaka liyinkomo edla yodwa ngenxa yenkinga yephunga lomlomo elisandle. USkhumbuzo Mkhize (22) waseQuarry Heights, eThekwini, ubenenkinga yokunukelwa wumlomo ngendlela exakile iminyaka nobesekuholele ekutheni angabi nabangani, alahlekelwe nayibhizinisi lokudayisa amakhekhe ngenxa yokuhlekwa abantu. Ungoti wezempilo uDkt Bongani Nxumalo waveza ukuthi lesi yisifo esijwayelekile iHalitosis. Wathi iphunga lisuke lingaqhamuki nje emlonyeni uqobo, kodwa umsuka walo usuke ujulile ngoba ligcina liphuma nangeziqu zoboya okwenza umuntu agcine eyiphunga uqobo. UDkt Nxumalo wazibophezela ekusizeni leli bhungu, lalashwa izigaba ezintathu ezahlukene. “Abantu bayaba nale nkinga futhi ngeke uthi ungayelapha ngesikhathi ngoba kumele kuqalwe kubulawe amaqanda amagciwane ngaphakathi kumuntu. “Amagciwane angaphakathi kumuntu asuke esakheleke nasemaphashini, kwabanye kuyenzeka kube ngaphansi kwamabele, iphunga liphume ngesikhumba. Simqalise ngemishanguzo ehlukene kathathu ukuze sibulale okungaphakathi,” kusho uDkt Nxumalo. Unina kaSkhumbuzo, uNkk Tracy Nsele, uthi sekubuye ngisho ukuzethemba kwindodana yakhe emuva kokuthola usizo lukadokotela. Uveze ukuthi leli phunga ebihlala ikhala ngalo alisekho futhi selokhu yelashiwe ayikaze ikhononde. “Waya okokuqala kudokotela, elokhu embiza emlapha kwaze kwaphela. Selokhu ethole usizo akukaze kubuye futhi naye useqalile ukuzama amatoho ngoba ubengasayi kubantu. “Ngiyabonga kakhulu ngosizo lukadokotela nephephandaba. Ngiyafisa ukuthi athole umsebenzi ukuze akwazi ukuqhubeka nesikole ngoba wayephase kahle,” kusho uNkk Nsele. Ngesikhathi uDkt Nxumalo esiza leli bhungu, elixilonga, elinikeza nemishanguzo, akazange alifune ngisho indibilishi. “Kimina ukusiza abantu ngaphandle kokubakhokhisa ngosizo lokwelashwa, yindlela yokubuyisela emphakathini. “Lolu hlobo lokwelapha belungashibhile, kodwa ngoba lo wumsebenzi enginentshisekelo ngawo, akubanga yinkinga ukumsiza,” kusho uDkt Nxumalo ophinde abe nengosi njalo ngoLwesibili kwiSolezwe.