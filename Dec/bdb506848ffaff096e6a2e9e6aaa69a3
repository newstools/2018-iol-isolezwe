Imindeni ethintekayo ifuna uMnuz Jack Odendaal emsolayo, azikhokhe zonke izimbuzi. UMnuz Mfana Zwane uthe kuduma amakhanda ngenxa yokuhlukumezeka befelwa yimfuyo abebeyithola iyizigingane egcekeni nasesibayeni. “Okubuhlungu wukuthi lo mlisa uqale wasibizela umhlangano wathi asisayine izincwadi zokuthi uma izimbuzi zethu ziqhubeka nokungena epulazini lakhe uzothatha izinyathelo. Sisayinile savuma kodwa ngemuva kwalokho wasitshela ukuthi uzozibulala. Sisamangazwe yilokhu kwafa ezinhlanu, laqhubeka isonto kwalandela ezinye. NgoLwesihlanu isibalo sinyukele kwezingu-47,” kusho uZwane. Uthe iningi lezimbuzi azibalayo ezifile ezikadadewabo, uNkk Musa Dlamini. Uthi izimbuzi zabo zidliswe ngommbila othelwe ushevu obizwa ngeKarati obulala amagciwane. Lesi sehlo sigadle nasemzini wakwaKhumalo obufelwe yizinkomo eziyisikhombisa ngesonto eledlule ebezishaywe wumbani. Umphakathi wakule ndawo awuzange ubambisane kulesi simo njengoba kuthiwa abanye abafuni lendaba ibikwe emaphoyiseni ngoba basaba ukuthi umlimi uzobenzakalisa. UZwane uthe bazifuna zikhokhiwe izimbuzi zabo ngoba * -Odendaal ubathembise kanjalo. Uthe ezinye ezifile amazinyane ancele ushevu konina. Izolo kushaye isikhathi sokushicilela umphakathi ungakalutholi usizo lokugqiba izimbuzi. UZwane ufike emaphoyiseni eyovula icala amtshela ukuthi abathathe isisu sembuzi eyodwa basigcine esiqandisini ukuze kwenziwe ngaso uphenyo kodwa awamnikanga inombolo yecala. * -Odendaal ubengalubambi ucingo kanti nemiyalezo abeyithunyelelwe akayiphendulanga. IMeya yaseDumbe, uMnuz Majuba Mavuso ithe inkulu inkinga abanayo nabalimi abamhlophe ngoba kade bebavimba ukuba bafake ugesi emzini yabantu ngoba bethi unqamula emasimini abo. Okhulumela uMnyango wezoLimo KwaZulu-Natal, uNkk Phathisa Mfuyo uthe bajube ithimba lososayensi babo ukuba bayohlenga ezinye izimbuzi ngoLwesihlanu kodwa besekonakele ngoba zivele zafa. Uthe okwamanje bazojuba ongoti abazophenya ukuze kucace ukuthi zibulawe yini. OKhulumela aphoyisa KwaZulu-Natal, uCaptain Nqobile Gwala uthe amaphoyisa ayaphenya ngenhloso yokwaluleka umshushisi ngokwenzeke ezimbuzini eziqumbe zafa.