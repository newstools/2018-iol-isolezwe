LIZODLULELA eNkantolo eNkulu icala lamadoda amabili asolwa ngokubulala umqaphi wowayenguNdunankulu KwaZulu-Natal uMnuz Senzo Mchunu, njengoba icala labo lihlehlele unyaka ozayo. UMnuz Dumisani Cebekhulu (26) noNtuthuko Mkhwanazi (24) bebevele eNkantolo yeMantshi eMpangeni kuleli ngecala lokudubula babulale uMnuz Xolani Nkosi owayegada uMchunu. Igama leNkantolo eNkulu bazolazi uma sebezotshelwa ngosuku lwabo lwasenkantolo. Isidumbu sikaNkosi satholakala simbobombobo yizinhlamvu kubo sisemotweni yomsebenzi eDumisani Makhaye Village eMpangeni ngoJulayi 2015. Imantshi itshele laba balisa ukuthi babuyele enkantolo ngoJanuwari 19 sebezozwa usuku lokuya enkantolo enkulu futhi kusekhona amaphepha abasalinde ukuthi alethwe enkantolo. Njengoba kusalindwe usuku lwabo lwasenkantolo enkulu, bona bazobe begqunywe esitokisini kuze kushaye usuku lwabo lokubuyela enkantolo. UNkosi wabulawa ngesikhathi uMchunu esahleli esihlalweni sokuba undunankulu ngaphambi kokuthi akhonjwe indlela ngoMeyi 2016. Njengamanje uMchunu usesebenza ekomkhulu le-ANC eLuthuli House eGoli njengoba esekomitini labagqugquzeli. UMchunu wakugxeka kakhulu ukubulawa kukaNkosi, wanxusa amaphoyisa ukuthi asebenze ngokuzikhandla abophe abasolwa. Ukubulawa kukaNkosi kwadala ukukhuluma okuningi kusolwa izinto ezahlukene nokwamkhathaza kakhulu uMchunu. Ngesikhathi evele phambi kwekhomishini kaMoerane wakuveza ukukhathazeka kwakhe ngokubulawa kukaNkosi. Waze wakhala ngokuthi akanelisekile ngophenyo ngoba kwakukhona izinkomba zomkhondo kodwa kungaboshwa muntu. Ekhala nangokuthi ukhona umuntu owatholwa neselula kamufi nokukhomba ukuthi unolwazi ngokufa kwakhe. Kuvele nokuthi laba balisa ngaphandle kwecala lokubulala uNkosi babhekene nawokubamba inkunzi behlomile nelokuduna imoto. Kuvele nokuthi umsolwa wesithathu usagcwele amathafa kodwa amaphoyisa ayamthungatha njengoba kwavela ukuthi babebathathu abantu ababekhona kubulawa uNkosi.