Kuthiwa uMnuz Zinja Sibiya (60) ubegibele itekisi nomsolwa, ngabo-10 ekuseni izolo, ngesikhathi umlisa ekhipha isibhamu wadubula umufi kaningi esehla etekisini, wabaleka wangena ehlathini. Umufi ushonele etekisini. Ngokuthola kweSolezwe umlisa ofunwayo ugibele ngemuva kukamufi, kuthiwa abazange bakhulume kodwa esehla umlisa uvele wamdubula kubuka abanye abagibeli. Umufi kuthiwa udutshulwe kwesingenhla. Abagibeli kuthiwa bakhale ubumayemaye. Okhulumela amaphoyisa KwaZulu-Natal uColonel Thembeka Mbele uthe amaphoyisa aseMpangeni aphenya icala lokubulala. “Kufunwa umsolwa emuva kokuba edubule omunye obegibele etekisini namhlanje (izolo) ngo-10 ekuseni. Itekisi ibihamba emgwaqweni uR66 ngesikhathi omunye wabagibeli ecela ukwehla. Umshayeli uyimisile imoto, umgibeli ube esedubula omunye umgibeli oneminyaka engu-60, wase ebaleka engena ehlathini. Kusaphenywa ngalesi sigameko,” kusho uCol Mbele. Imenenja ehhovisi leSantaco eKZN, uMnuz Sfiso Shangase ithe lesi sigameko singcolisa ibhizinisi labo lamatekisi. “Kuyasidumaza ukuthi umgibeli adubule omunye etekisini yethu. Ngebhadi embonini yethu asikabi nayo imishini ebheka ukuthi abagibeli abaziphethe yini (izibhamu) njengasemabhanoyini, yingakho sibhekana nezinkinga ezifana nalezi. Lokhu kungcolisa ibhizinisi lethu ngoba kuba sengathi akuphephile ukugibela itekisi nokuthi ukuthula akukho. Siyaduduza emndenini womgibeli wethu obulewe. Sinxusa nabanye abagibeli ababonile ukuthi babe ngofakazi yikhona umsolwa ezoboshwa,” kusho uShangase. Imizamo yeSolezwe yokuthola umndeni kamufi ayiphumelelanga izolo.