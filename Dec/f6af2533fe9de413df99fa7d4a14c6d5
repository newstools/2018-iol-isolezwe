UMsimang, owayeyiHigh Commissioner yase-United Kingdom (UK), uchazwe njengengqalabutho eyalwela amalungelo abantu. Ungumyeni kaDkt Manto Tshabalala-Msimang, owayenguNgqongqoshe wezeMpilo owadlula emhlabeni ngo-2009. UMengameli Cyril Ramaphosa udlulise amazwi endunduzo emndenini, kubangani, izihlobo nakubantu bakuleli ngokudlula emhlabeni kwalesi sishoshovu esamela i-ANC eLondon ngo-1960. Uthe uMsimang wabuya ekumeleni le nhlangano wabe esejutshwa e-UK ngowayengumengameli wezwe uDkt Nelson Mandela. “Sigobisa amakhanda sikhumbula ubaba Mendi Msimang ngoba izwe lilahlekelwe kakhulu ngaleli qhawe. Ukudlula kwakhe kumele kugqugquzele wonke umuntu ukuthi azigqaje ngomlando siphinde sihloniphe nezingqalabutho esezadlula.” URamaphosa uthe imininingwane yomngcwabo izokhishwa uma uhulumeni esebonisene nomndeni kanjalo ne-ANC. UMsimang ubeyilungu lekomiti elibhekela ukuziphatha kwi-ANC futhi esekomitini eliluleka ngokuthi obani okumele bahlonishwe ngumengameli kanti uke waba ngumgcinimafa wale nhlangano. Okhulumela i-ANC, uMnuz Pule Mabe, uthe kuwe insika ngokudlula emhlabeni kukaMsimang. Uthe ubeyilungu lale nhlangano iminyaka eminingi kanti wake waba nayilungu lophiko lwentsha. “Sishaqekile ngokudlula emhlabeni kwalesi sishoshovu ebesaziwa ngomalume Mendi. Wasebenza nezingqalabutho ezingoWalter Sisulu nezinye kwi-ANCYL.” Uthe wasebenza eqeqeshelwa umsebenzi enkampanini yabameli kaNelson Mandela no-Oliver Tambo. Waya ekudingisweni ngo-1961 ngesikhathi i-ANC ivalwa umlomo. Wabuya ezweni waqokelwa esigungwini esiphezulu se-ANC ngo-1991. Waba yilungu lePhalamende ngo-1994 waphinde waba nguSihlalo wekhokhasi ye-ANC ePhalamende. Waqokelwa kwesikamgcinimafa we-ANC ngo-1997 engqungqutheleni yaseMafikeng lapho owayengumengameli wezwe uMnuz Thabo Mbeki aqokelwa kwesikamengameli we-ANC. Waba ngumgcinimafa kwaze kwaba ngu-2007. Ngo-1999 uMsimang wahlonishwa ngendondo yesiliva nguMandela nezinye izishoshovu zomzabalazo. “Siyamhlonipha ngemisebenzi yakhe nokuzinikela ezweni. Sizoqhubeka sigubhe ubuholi namava akhe sigcine negama lakhe emlandweni ukuze izizukulwane zifunde ngaye,” kusho uMabe. Ne-UDM ngomlomo kaMengameli wayo uGeneral Bantu Holomisa ibhonge emswanini yadlulisa amazwi enduduzo emndenini kaMsimang. “Kumele simhloniphe ngokuthi sithuthukise impilo yabantu. Kumele siqede imijondolo sithuthukise ezempilo ukuze simhloniphe ngendlela ngoba ubengumuntu osezingeni elifanayo noMandela,” kusho uHolomisa. UNobhala jikelele weSaftu, uMnuz Zwelinzima Vavi, naye udlulise amazi enduduzo wathi ubemhlonipha kakhulu uMsimang. 