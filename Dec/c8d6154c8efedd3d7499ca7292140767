I-Independent Communication Authority of South Africa (Icasa) iyalele izinkampani zokuxhumana ukuthi zazise amakhasimende azo ngokusebenza kwe-data futhi kube yiwona azinika igunya lokuthi zithathe imali uma sekuphele i-data. Njengamanje uma kuphela i-data izinkampani zamaselula zivele zidle imali uma umuntu kade efake i-airtime. I-Icasa ithe ayifuni kushaye uFebhuwari abantu besathathelwa imali. NgoLwesithathu inkampani yezokuxhumana iMTN ithe amakhasimende ayo azokwaziswa nge-data esisele. “Amakhasimende ethu azokwaziswa ukuthi asebenzise i-data engakanani kusukela kwengu-50% kuya phezulu. Sizowacela ukuthi asinike igunya lokuthatha imali uma eseqede i-data,” kusho abakwaMTN esitatimendeni. ITelkom nayo yenza isimemezelo esifana nesikaMTN ngenyanga edlule futhi kulindeleke ukuthi nezinye izinkampani zamaselula ezingakazimemezeli lezi zindaba ukuthi zilandele maduze. I-Icasa ithe izosebenza kanzima ukwehlisa intengo ye-data ekhalisa abantu njengoba isaqhubeka nezingxoxo nezinkampani zamaselula ukuze zehlise izindleko zokuxhumana.