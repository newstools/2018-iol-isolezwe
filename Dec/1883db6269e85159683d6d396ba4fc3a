Kuthiwa uZama Ngidi (13), obengakwazi ukukhuluma nokuhamba kahle, ubehleli endlini yedwa ngoMgqibelo emuva kwehora lesithupha ntambama ngesikhathi kuqala umlilo ogcine ushisa imijondolo engu-46. Unina omncane ongahlali naye, uNksz Rejoice Cele (35), ukhihle isililo ngesikhathi ezama ukuchaza ngakubona ngesikhathi kukhishwa isidumbu sendodakazi yakhe athe sabe sesingamathambo. Uthe uZama, obefunda esikoleni sabakhubazekile iGolden Hours Special Needs School, ubehlala noyise nomfowabo omdala uNjabulo (17) kodwa uyise ubebashiye bodwa ngempelasonto wathi uya emakhaya. “Kujwayelekile ukuthi uyise abashiye bodwa aye emakhaya. Nangesikhathi kusha ubengekho esemakhaya. Ngibe sengimshayela ucingo ngimtshela ukuthi ingane ishe yashona. Ngokujwayelekile ubengitshela uma ehamba ngiyithathe ingane ngihlale nayo angazi ukuthi kwenziwe yini ukuthi angasho,” kusho uNksz Cele. Umfowabo kaZama, uNjabulo, uthe ubehleli naye usuku lonke ngosuku okwenzeke ngalo lesi sigameko. “Ubaba ubeshiye imali ngahamba ngayomthengela into azoyidla ngabuya. Ngiphinde ngaphuma futhi emini ngayothenga ngabuya ngabona sengathi uyazela ngathi akalale. Bengisaphume isikhashana nje ngesikhathi ngizwa abantu bethi kuyasha ekhaya,” kuchaza uNjabulo. Akucaci ukuthi umlilo uqalwe yini. UNksz Cele uthe ngesikhathi abantu bezama ukucima umlilo usumkhulu kakhulu kungasangeneki ngaphakathi. Lo mlilo uthungeleke waze washisa neminye imijondolo yomakhelwane. Ikhansela lakule ndawo, uNkk Phindile Ndlela, lithe likholwa wukuthi wumoya owenze ukuthi umlilo usheshe ubhebhetheke. Udlulise amazwi enduduzo emndenini kaZama. “Siyazwelana kakhulu nomndeni ngokulahlekelwa kwawo. Sinabo futhi sisazoba nabo kusona sonke lesi sikhathi esinzima,” kusho uNkk Ndlela. Ubonge omakhelwane abakhele le mijondolo ngokulethela labo abashelwe ukudla nezinye izidingo. Ngesikhathi leli phephandaba lihambele kule ndawo abantu bebematasa belungisa kabusha izindlu zabo ezingqongqe ngesikhathi kusha. Omunye wabashelwe, uMnuz Ndishiza Nkomo (24), uthe uphume nezimpahla abezigqokile emuva kokushelwa wumjondolo. Uthe izimpahla abezigqokile uziphiwe abantu abebezobanikelela ngezimpahla. Uthe yena nabafowabo bebezihlalele bephuza ngesikhathi betshelwa ukuthi kuyasha. “Sifike umlilo ungasalawuleki kodwa sasebenza kanzima ukuze siwucishe. Kudamuke utshwala ngesikhathi siwucisha. Kushe yonke into, ukudla, izingubo nempahla yasendlini,” kusho uNkomo. Okhulumela amaphoyisa KwaZulu-Natal, uLt Col Thulani Zwane, ukuqinisekisile ukuthi amaphoyisa avule idokodo mayelana nalesi sigameko.