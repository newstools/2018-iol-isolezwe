Amaphoyisa athi azobe eqaphile ukuthi akekho yini owephula imigomo okumele ilandelwe yokudayisa izikwibhisi. Athi abantu abaningi baye babone ithuba lokuzenzela imali esheshayo ngokudayisa izikwibhisi ngalesi sikhathi bangabe besayilandela imigomo. ULt Col Thulani Zwane okhulumela amaphoyisa KwaZulu-Natal, uthe kubalulekile ukuthi abadayisa izikwibhisi bathole imvume emaphoyiseni ngaphambi kokuthi bazidayise. Usho kanjena nje umthetho i-Explosives Act 26 of 1956 elawula ukuqhunyiswa kwezikwibhisi kuleli, uthi izikwibhisi kumele ziqhunyiswe endaweni evumelekile, ophambana nalokho kumele abhekane nengalo yomthetho. Izindawo ezichazwa kulo mthetho njengezingavumelekile ukuthi kuqhunyiswe izikwibhisi kuzo kubalwa izakhiwo zomphakathi ezifana nezibhedlela namagaraji kaphethroli. Lo mthetho uvula ithuba komasipala ukuthi baklame izikhathi ezilawula ukuqhunyiswa kwezikwibhisi ubeke nemibandela okumele ilandelwe yizakhamizi ezakhele umasipala ngamunye. UMnuz Msawakhe Mayisela okhulumela umasipala weTheku uthe ukuqhunyiswa kwezikwibhisi kulo masipala kuvumeleke phakathi kuka 23h45 no-00h15. Uqhube wathi kodwa lokho akuchazi ukuthi ngalesi sikhathi umphakathi ungaqhumisa noma isiphi isikwibhisi. “Sithanda ukukhumbuza umphakathi ukuthi ngalesi sikhathi izikwibhisi ezivumelekile ezinobungozi obuncane, amalambu akhanyisa eyadini aziwa ngama-lawn light, nama-sparkles kumele kufakwe ngaphakathi emagcekeni hhayi emigwaqweni. Izikwibhisi eziqhuma kakhulu ezaziwa ngamabhomu, eziqhuma zikhiqize izinhlansi ezehla njengempophoma azivumelekile ngoba ziphazamisa abanye omakhelwane,” kusho yena. Uqhube wathi imigomo yaleli dolobha iphoqa izingane ezineminyaka ewu-16 kuya phansi ukuthi zigadwe ngabazali uma ziqhumisa izikwibhisi. “Akuvumelekile ukuqhumisa izikwibhisi eduze kwezikhungo zomphakathi ezifana nemitholampilo, izibhedlela, izikhungo ezihlala abantu abadala, amagaraji kaphethroli nezikhungo ezihlala izilwane,” kusho yena. Unxuse umphakathi ukuthi iziqhumane esezisebenzile uzilahle emapulastikini afanele ungazifaki kwezisawolintshi. UMnuz Mlungisi Sibiya wesikhungo esibhekele izilwane, iSPCA, eMgungundlovu, uthe izilwane zasekhaya kakhulukazi izinja zidinga ukunakekelwa kakhulu ngalesi sikhathi, ngoba ziyazwela emsindweni. “Esikuncomayo ukuthi abafuye izinja bazisuse lapho kuzobe kuqhunyiswa khona izikwibhisi, uma bengeke bakwazi ukwenza njalo siye sithi okungenani kumele bazivalele endaweni ephephile ezingeke ziphume kuyo uma sezizwa umsindo. Okunye okusizayo ukuthi ngesikhathi zivalelwe endlini kuvulwe umsakazo kakhulu ukuze zingakuzwa ukuqhuma okungaphandle,” kusho yena. UNgqongqoshe wezeMpilo KwaZulu-Natal, Dkt Sibongiseni Dhlomo, uthe ngalesi sikhathi izikhungo zezempilo zelapha iziguli ezisuke zishiswe izikwibhisi. “Ezinye zalezi ziguli zilahlekelwa amalungu omzimba afana neminwe, amehlo kwesinye isikhathi kusha nemizi, siyanxusa abantu ukuthi baqaphele kakhulu uma beqhumisa izikwibhisi,” kusho yena. Okhulumela amaphoyisa kaMasipala weTheku uSenior Superintendent Parboo Sewpersad uthe ezokuphepha zizobe ziqinisiwe ezindaweni ezehlukene eThekwini okubalwa nasemabhishi. “Abantu bangaphuzi utshwala bese beshayela, bazoboshwa, nabahamba ngezinyawo bangaphuzi bese behamba emgwaqweni bazoshayiseka. Ukubhukuda ebusuku akuvumelekile ngoba kungakufaka engozini. Kulabo abazobe befuna ukubona kuqhunyiswa izikwibhisi olwandle kumele basheshe bafike ukuze bazoba nazo izindawo zokupaka ngoba imoto esiyoyithola ingekho endaweni efanele sizoyihudula, siyithathe. Abantu abaqikelele ukuthi noma befuna ukujabulela unyaka omusha kodwa kumele baphephe,” kusho uSewpersad.