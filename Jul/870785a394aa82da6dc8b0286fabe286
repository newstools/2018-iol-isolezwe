IThe Regency Apartment Hotel ivulwe ngokusemthethweni ngoJuni 28, eMenlyn, ePitoli. UDlamini uthe ukuvulwa kweThe Regency Apartment Hotel kufeze iphupho okukudala aba nalo. “Ngangithanda ukuba nehhotela elithi mina ngesikhathi ngingena emkhakheni wezokuvakasha. Umsebenzi wami wokuqala wawungiholela uR850 ngenyanga ngabekezela ngase ngithola ithuba lokuyofunda eCape Town Hotel School, ngathola iziqu zeHotel Management,” kusho uDlamini. Ihhotela lakhe libize uR350 million ukulakha ladala amathuba omsebenzi angu-1 000 ngesikhathi lakhiwa futhi linamakamelo angu-220. Uthe lizobhekelela abantu abasuke bezokwenza imihlangano ePitoli nalabo abasuke bevakashile. Okuhle ngeThe Regency Apartment Hotel wukuthi iseduze kwenxanxathela yezitolo iMenlyn bese kuthatha amaminithi angu-35 ukusuka kuyo uye esikhumulweni samabhanoyi i-OR Tambo International. Ugqugquzele osomabhizinisi abancane ukuthi bangasabi ukulandela amaphupho abo futhi bangene emikhakheni ebigcwele ezinye izinhlanga. “Uma ungakholelwa emaphusheni akho akekho ozokholelwa kuwe. Kufanele wenze isiqiniseko sokuthi unezinhlelo ezicacile ngempilo yakho. Ngisebenzele amahhotela amakhulu anginike ithuba lokuzithuthukisa ngokwemfundo njengoba ngigcine ngineziqu zokuphatha amahhotela nesipiliyoni seminyaka engu-14 kulo mkhakha,” kusho uDlamini.