AMAPHOYISA aseKapa abophe usomatekisi obenezincwadi eziwu-102, ezigunyaza ukuthi aboshwe njengoba enenqwaba yamathikithi omgwaqo angawakhokheli. Lo msolwa (41) uvele kafushane enkantolo kaMasipala waseKapa, lapho ededelwe khona ngebheyili yesamba sikaR43 000. Okhulumela amaphoyisa kamasipala, uMnuz Richard Coleman, uthe ukuboshwa kwalo mshayeli kuyingxenye yomkhankaso walo masipala obizwa nge-Operation Reclaim, okuhloswe ngawo ukuthungatha nokubopha abashayeli abakweleta umasipala izizumbulu zemali yenhlawulo, lokho okudalwa ukuthi abanye abashayeli banikezela ngemininingwane engelona iqiniso. “Umsolwa, oyingxenye yezigilamkhuba ezingu-100, unezincwadi ezingu-102 ezigunyaza ukuba aboshwe, okwenza akwelete imali engu R86 710,” kusho uColeman. Uthe umsolwa uzobuye avele enkantolo ngo-Agasti 8. 