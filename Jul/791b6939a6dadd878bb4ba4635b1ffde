Basale dengwane abafundi okubalwa nabaseLubhoko High, ngesikhathi bekhishwa ngesidlozana ngoLwesibili emakotishini abebehlala kuwo ukuze basondelane nesikole. Umnikazi wamakotishi yinduna uMnuz Roman Mathenjwa enukwa ngokuba nesandla ekunyamalaleni kukaMnuz Xolani Mathenjwa obenguthisha Ekuhlehleni Primary. Uthisha wanyamalala ngoMashi 15 etshele umndeni ukuthi uya eMozambique. Kwabuye kwaboshwa owesilisa ongumngani wakhe, wadedelwa ngenxa yokushoda kobufakazi, naye owagcina etitinywe amalungu omphakathi wavuka esibhedlela. Induna ebixhumana neSolezwe, ibilokhu iyingxenye yemizamo yokuthungathwa kukathisha obekubuye kujutshwe umphakathi ukuthi uphume inqina. Ucingo lwayo izolo beluvaliwe, iphephandaba laxhumana nendodakazi yakhe eligodliwe igama layo ngenxa yokwesaba kwayo. “Isimo sibi ngempela kumanje ubaba unomhlangano nenkosi angazi bazoqeda nini. Ngenhlanhla yena ubalekile ngesikhathi beshisa. Bashise umuzi oyisitezi obunamakamelo ayisikhombisa, amakamelo amabili ngaphandle norawondi abathathu,” kusho indodakazi. Ithe amakotishi obekuhlala kuwo abafundi anamakamelo angaphezu kweshumi. Omunye umzali womfundi kaGrade 11 waseLubhoko High naye ongathandanga ukudalulwa, uthe namanje usathuthumela. Uthe ingane yakhe ibingahlali emakotishini kodwa ikhishwe esikoleni njengoba bekukhishwa zonke izingane. “Ubesendleleni egoduka ngesikhathi ehlangana nequlu labantu bomphakathi. Ushayiwe ngoba kuthiwa uyise usebenzela umphakathi kodwa uyadembesela ukusukumela udaba lukathisha. Namanje angazi uzobuyela kanjani esikoleni ngoba akusaphephile,” kusho umzali. Okhulumela amaphoyisa esifundazweni uColonel Thembeka Mbele uthe isiteshi saseNdumo siphenya ngokucekelwa phansi kwempahla emuva kokushiswa komuzi womuntu. Uthe akekho oseboshiwe. UMnuz Sihle Mlotshwa okhulumela uMnyango wezeMfundo KwaZulu-Natal ukuqinisekisile ukuthi zine izikole eziphazamisekile okubalwa Ekuhlehleni, eDiyane Primary naseMtshelekwane High. Uthe bathole umbiko wokuthi umphakathi unukana wodwa ngokunyamalala kukathisha. “Nathi siphatheke kabi ngokunyamalala kukathisha kodwa umphakathi awehlise umoya udedele amaphoyisa. Siyathemba ukuthi uthisha uzotholakala esaphila. Sizoqinisekisa ukuthi ukufunda akuphazamiseki ngenxa yalolu daba,” kusho uMlotshwa. Uthisha wanyamalala ezohlangana nomngani wakhe kuyiwe eMozambique. Umngani wathi bagcina bengahlangananga ngoba uthisha wayengasatholakali ocingweni. Umphakathi usuke wamashela ngisho esiteshini samaphoyisa eNdumo ukhala ngokunganeliseki ngophenyo.