NgoLwesine kubikwa ukuthi abasebenzi baleli phephandaba, batshelwe ukuthi lizovalwa ‘ngenxa yezizathu ezithinta umthetho’. Kuthiwa batshelwe ukuthi abahlale emakhaya kuze kube bayaziswa ukuthi kwenzekani ngalo. Ngokwemibiko, abasebenzi bathenjiswe ukuthi bazokhokhelwa amaholo abo kaJulayi, nakuba iphephaphanda lingeke lisaqhubeka nokushicilelwa. Izintatheli zaleli phephandaba okukhulunywe nazo, zithe lesi simemezelo senziwe usihlalo walo, uMnuz Mzwanele Manyi. UManyi uphinde abe ngumphathi wesiteshi somsakazo i-Afro Worldview, ebesaziwa ngokuthi yi-ANN7 phambilini. Ngesikhathi sokuloba, akatholakalanga uManyi ukuba aphawule ngalezi zinsolo. Emuva kokuthi uManyi edayiselene leli phephandaba nesiteshi somsakazo nomndeni wakwaGupta, kwabe sekushintsha amagama amadala. Inkampani kaManyi, i-Afrotone Media Holdings yenza lolu guquko ngo-Ephreli 23. Lokhu kwaholela ekutheni kube noshintsho ngendlela okwethulwa ngayo izindaba nokulandela indlela yokubhala. Lolu shintsho inkampani yathi ilwenzela ukuthi kungabi kusaba khona okudala okuhambisana nomndeni wakwaGupta okuzoyithinta ngalokhu. Umndeni wakwaGupta, yiwona owatsheleka uManyi imali yokuthenga leli phephandaba nesiteshi sethelevishini. Ngokwemibiko, ukusebenzisana phakathi kwe Multichoice Dstv nesiteshi sikaManyi, kuphela emaphethelweni ka-Agasti, ngomhla ka 30. Selokhu kwenzeka lokhu, kubikwa ukuthi abasebenzi bebebhekana nezinkinga zokuhola sekudlule isikhathi esifanele, abanye kungaziwa nokuthi bangabasebenzi kule ndawo, abanye kuthiwa bafika nomndeni wakwaGuptas uvela nabo e-India. I-Afro Worldview kubikwa ukuthi izama inhlanhla yokuthi iphinde ibuyisele ekutheni iphinde isakaze amahora angu-24 kwiDstv njengoba kulindeleke ukuthi isivumelwanio sayo siphele.