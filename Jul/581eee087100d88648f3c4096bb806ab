UMnuz Percy Ndlovu (32), kuthiwa udutshulwe entathakusa yangoLwesihlanu endaweni yobumnandi ePhoyinti, eThekwini. Abangani bakhe nabamaziyo balokhu bekhale njalo ezinkundleni zokuxhumana ngoNdlovu okuthiwa ubedume ezindaweni zobumnandi, edume nangokwazisa umndeni wakhe. Izolo Isolezwe lihlulekile ukuthola umndeni kamufi nemininingwane ngokushona kwakhe. Omunye wabangani bakhe ocele ukungadalulwa, uthe bazana nomufi besahlala enkabeni yeTheku kodwa akanalwazi ngeminye imininingwane ngokubulawa kwakhe. Okhulumela amaphoyisa KwaZulu-Natal, uColonel Thembeka Mbele, uthe kuboshwe owesilisa oneminyaka engu-31 ngalesi sigameko. Uthe isigameko senzeka ngezithuba zabo 4 ekuseni endaweni yobumnandi ePhoyinti. “Umsolwa uboshwe amaphoyisa asePhoyinti wavela eNkantolo kaMantshi eThekwini ngoMsombuluko. Asikaziwa isizathu sokubulawa kukamufi kodwa amaphoyisa ayaqhubeka nokuphenya,” kusho uColonel Mbele. Imizamo yokuthola imininingwane yemiphumela yokuvela kukamsolwa enkantolo yephunzile.