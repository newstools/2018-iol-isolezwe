UNksz Busisiwe Gumede (35) ukhathazekile ngamawele akhe, u-Andiswa noYandiswa Mgobhozi (15) athi aphuma ekhaya ethi ayohlangabeza yena ngoMgqibelo odlule ntambama. Amawele afunda uGrade 9, eBuhlebezwe Secondary School khona eNdwedwe. “Abejwayele ukungihlangabeza emgwaqweni uma ngiphuma etohweni. Baphuma ekhaya bethi bayongihlangabeza kodwa bagcina bengafikanga kumina. “Ngabona kuhamba isikhathi 
bengafiki, ngaze ngafonela 
udadewethu ngimtshela ukuthi abakafiki kumina. Waze waphoqeka ukuthi kuze yena. Sahamba sayobacinga kumngani wabo abafunda naye,” kusho uNksz Gumede. Uthe umngani wabo ubatshele ukuthi bafikile kuye ngawo uMgqibelo, behamba ngeveni empunga, ishayelwa wumuntu wesilisa osekhulile owazibiza ngoyise wabo. “Uthi elinye iwele lasala emotweni, elinye laya kuye licela ukuthi abalalise ngoba besaba ukuthi bazothethiswa. Uthi wabatshela ukuthi ngeke akwazi ngoba kunezingane ezivakashile kubo. “Wacela lo mlisa ukuthi abagodukise, abaxolisele ekhaya, asho ukuthi bebehambe naye. Babehambe ngoLwesihlanu beqambe amanga bathi bayocula esikoleni kanti baye ephathini. Baze babuye ngakusasa ngo-3 ntambama,” kusho uNksz Gumede. Uqhube wathi kunamahlebezi athi babonakala kule moto ngakwaL eMlaza, bebukeka sengathi bagxishwe izidakamizwa. “Angikwazi nokulala ebusuku ngoba angazi ukuthi lapho bekhona basaphila yini. Nginovalo ngoba izingane zamantombazane ezisencane. Abantu bayaganga futhi ngezingane zamawele. Ngicela obaziyo ukuthi baphi angisize babuye,” kusho uNksz Gumede. Okhulumela amaphoyisa KwaZulu-Natal uLieutenant Colonel Thulani Zwane, uqinisekisile ukuthi amaphoyisa aseNdwedwe afuna amawele anyamalele. Unxuse ongaba nolwazi ukuthi aphi afonele amaphoyisa aseNdwedwe ku: 032 533 2356/7 noma iCrime Stop ku: 08600 10111.     