UMfundisi Vika Mazibuko (46) webandla lamaZayoni elingatholakalanga igama lalo, washadelwa wuNksz Dumazile Vilakazi (45) ngo-2001. UNksz Vilakazi uthe owesifazane asebebanga naye isidumbu wafika ezokwelashwa, wagcina ehlala iminyaka emithathu ekhaya. “Ngagcina sengimthatha njengengane yami ngoba wazinikela nangokugcwele esontweni. Ngo-2007 umyeni wami wahamba nayo le ntombazane.” Uthe abazange badivose nomyeni wakhe, waqhubeka wahlala emzini wakhe. Uthole ucingo kuninazala wakhe emtshela ukuthi uMazibuko ushonile ngoJuni 24. “Ngaya lapho abehlala khona umyeni wami, umnakwethu wangikhombisa incwadi ekhomba ukuthi ngadivoswa ngo-2009. Ngithole ukuthi umyeni wami uphinde washada nayo le ntombazane  ngo-2013,” kusho uNksz Vilakazi. Ngenxa yokumangazwa ukudivosa engazi, uNksz Vilakazi uye enkantolo wavimba ukuthi kudedelwe isidumbu. Uthe akaze awathole amasamanisi edivosi futhi kwakumele kube khona akutholayo uma bedivosa ngoba babehlanganise amafa. Inkantolo inqume ukuthi imindeni ibonisane ngalolu daba. UNksz Vilakazi uthe umnakwabo ugcine evuma ukuthi angcwabe ngesonto eledlule wabuye wajika. “Sigcinana naye enkantolo wathi kulungile ngingcwabe, ngenza namalungiselelo okungcwaba ngeSonto. Kuthe sengiyolanda isidumbu ngoMgqibelo odlule ngathola enye incwadi yasenkantolo ethi ngingangcwabi,” kusho yena. Uthe bekumele baphindele bonke enkantolo ngoMsombuluko kodwa umnakwabo wangafika. Uveze ukuthi kufike amadoda abesonta nomufi, asabise ngokuthi uzophucwa  ngisho umuzi ahlala kuwo. UNksz Vilakazi, ongumsebenzi wasezindlini, uthe uke wamzama ummeli ozimele waxakeka ngenxa yemali. Umnakwabo, uNksz Ncamsile Gamede (30), ucingo ulunikeze omunye wesifazane ochaphe intatheli ngenhlamba. Kuthe noma ebuzwa igama lakhe waqhubeka nenhlamba esabisa nangokuthi uzoyilungisa intatheli uma ike yakhipha udaba. Udadewabo kamufi, uNkk Mabaso, elingatholakala igama lakhe, ubhoke ngolaka wathi useganile, akafuni ukufakwa ezindabeni. Ummeli ozimele, uNksz Nolwazi Malimela, weNN and Associates,  uthe kungenzeka ukuthi idivosi kaNksz Vilakazi yakhangiswa ephephandabeni ngoba kuyenzeka uma abantu bengasahlali ndawonye. Uthe uma umfundisi ebeseshadile akumele azixake ngokufuna isidumbu, kunalokho kumele ayofaka isicelo sokuthola ingxenye yamafa akhe ngoba babeshade umshado ohlanganisayo.