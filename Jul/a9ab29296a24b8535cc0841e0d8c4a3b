Esitatimendeni, i-Eskom itshele amakhasimende ayo ukuthi mawabe nezinhlelo zokulungiselela ukunqanyulwa kukagesi futhi abheke nama-website omasipala bawo. I-Eskom ithe ukunqanyulwa kukagesi kuzodalwa wukuthi kunabasebenzi abavimbela abanye ukuthi benze umsebenzi wabo. “Kungenzeka unqanyulwe ugesi ngenxa yesiteleka. Sesibize amaphoyisa ngoba kufanele sizivikele iziteshi zethu,” kusho i-Eskom esitatimendeni. Iphinde yathi izoxoxa nezinyunyana ezifuna kunyuswe amaholo ngo-12% nabasebenzi banikwe amabhonasi. Bekulindeleke ukuthi izinyunyana zihlangane nezikhulu zakwa-Eskom ngoLwesihlanu emuva kokuthi izinyunyana zithe ziwafuna ngenkani amabhonasi. “Sikhathazekile ukuthi abasebenzi bakhethe ukuteleka yize sisazoxoxa nezinyunyana ngoLwesihlanu. Ukuteleka akusho ukuthi akuvinjwe abanye abasebenzi ukuthi benze umsebenzi wabo. Isiteleka sizodala umonakalo emnothweni nakubantu baseNingizimu Afrika,” kusho i-Eskom.