KUNGAKAPHOLI maseko kuvele izindaba zokuthi injinga yaseMzimkhulu, uMnuz Sbongeleni “ Mfishimfishi” Dlamini, izoshadelwa umsakazi woKhozi FM, uZimiphi “ Zimdollar” Biyela, sekuvele owesifazane okhala ngokulaxazwa wuDlamini anengane encane naye. Isolezwe ngeSonto lithole ngomthombo walo ongashayi eceleni, ukuthi uDlamini ulaxaze intokazi yaseVereeniging, eGoli, uLerato Tsoane abanengane enamasonto amabili nayo. Kuthiwa izinto bezihamba kahle phakathi kukaDlamini noLerato njengoba bese bethandane iminyaka emibili. Kodwa izinto ziqale ukushintsha nyakenye, sekufika uZimdollar empilweni kaDlamini. “Ukusondelana kukaDlamini noZimdollar nyakenye kuqubule umsindo phakathi kukaLerato naye (uDlamini). Inkinga ukuthi uLerato ubethi uma ebuza uDlamini ngobudlelwano bakhe noZimdollar, uDlamini athi bahlanganiswe wumsebenzi. Ligcine livelile iqiniso ukuthi bayathandana. Okubuhlungu ukuthi uDlamini alahle umama wengane yakhe ngenxa kaZimdollar,” kusho umthombo. Ethintwa uLerato, uthe impela banengane encane noDlamini kodwa usembalekele. “Ungilahle sekusele inyanga ngitete njengoba nginomntwana onamasonto amabili njengamanje. Indaba kaZimdollar ngiyaze ngonyaka odlule kodwa ubephika ukuthi bayathandana. Indlela ebesithandana ngayo bese kucaca ukuthi uzongithatha angenze umfazi wakhe. Angifuni ukwanda ngamaningi ngale nto ngoba ingiphatha kabuhlungu. UDlamini usengibhlokhile ocingweni lwakhe, angisakwazi ukuxhumana naye. Konke ngikubeka kuMdali futhi ngamandla kaNkulunkulu ingane yami izokhula yize isilahlwe nguyise,” kusho uLerato. Uthe noma kubuhlungu kodwa kulungile ngoba sekucacile ukuthi uDlamini usezimisele ngoZimdollar. UMfishimfishi uthe uyamazi uLerato futhi banengane naye. “ULerato wuyena othathe isinqumo sokuthi ahlukane nami. Ngalokho angisho ukuthi sengiyilahlile ingane yami. Ngesonto eledlule bengikubo eVereeniging ngimhambisele imali yengane. Ngisho ekhaya kuyaziwa ukuthi nginengane naye kodwa umndeni wami ubungakayiboni. ULerato uhlushwa yisikhwele futhi useke waxabana noMaBiyela (Zimdollar) ngoba wamfonela ezama ukulwa naye,” kusho uDlamini. UDlamini uthe zonke izingane zakhe uyazazi uZimdollar futhi bavamise ukuzihambisela imali naye njalo ekupheleni kwenyanga ngoba ayikho ingane yakhe angayondli.