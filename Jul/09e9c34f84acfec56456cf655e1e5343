Lokhu kuvele izolo esithangamini sabezindaba se-ANC namadlelandawonye ayo okuyiSanco, SACP neCosatu ngemuva komhlangano. Ziningi izinto okuxoxwe ngazo kulo mhlangano okubalwa indaba yokulungiselela ukhetho lwangonyaka ozayo. IPhini likaNobhala we-ANC uNksz Jessie Duarte uthe kunamaholidi angu-13 kuleli. “Sivumelene ngokuthi ngalezi zinsuku ezintathu kungasetshenzwa ukuze abasebenzi babe yingxenye yemigubho. Uma kuvotwa sifuna abasebenzi bakwazi ukuyovota,” kusho uNksz Duarte. Kuzokhumbuleka ukuthi abantu bahlale bekhala ngokuthi ngoSuku lwabaSebenzi kudingeka basebenze ngoba izitolo zisuke zivuliwe. Kulo mhlangano kuvunyelwene ngokuthi amadlelandawonye asebenze ne-ANC ukukhankasela ukhetho lwangonyaka ozayo. UMnuz Solly Mapaila, iPhini likaNobhala weSACP uthe basamile ekutheni bangenele ukhetho ngokuzimela bazosebenzisana ne-ANC ukuthi le nhlangano iwine ukhetho ngonyaka ozayo. UNobhala jikelele we-ANC uMnuz Ace Magashule uthe bavumelene ngokuthi zonke izinhlaka kumele zisebenzele ekutheni i-ANC iwine ukhetho. Uthe  kumele i-ANC iwine ngamalengiso kulolu khetho lukazwelonke. Bekungokokuqala amadlelandawonye ehlangana ngemuva kokukhethwa kobuholi obusha eNasrec  nyakenye eGoli. “Amadlelandawonye avumelene ngokuthi kumele sisebenzisane sonke ukuze siwine ukhetho. Yingakho sizosebenzisana uma sekwakhiwa uhlu lwabantu abazojutshwa ePhalamende naseziShayamthetho,” kusho uMagashule. Uthe bavulelane izifuba kulo mhlangano baxoxa njengamaqabane. UMapaila, uthe baneme ngendlela umhlangano ohambe ngayo. Mayelana nendaba yaseMetsimaholo, lapho iSACP yangenela ukhetho lokuchibiyela uthe basebenzisana ne-ANC kulo masipala.
“Sinezingxoxo ngokuthi kube nokubuyekezwa kokusebenza kwamadlelandawonye. Asiguqukile kwesavumelana ngakho engqungqutheleni yeSACP ngeyokhetho ngasodwana kodwa manje kumele sazi ukuthi amadlelandawonye azosebenza kanjani njengoba sifuna kubuyekezwe ukusebenzisana ukuze sazi sisebenza ngaphansi kwayiphi imigomo,” kusho uMapaila. UMengameli weCosatu uMnuz S’dumo Dlamini uthe abakaguquki kwababekushilo ukuthi bazokweseka i-ANC. “Asishintshile sisamile kwesakusho ukuthi sizokweseka i-ANC okhethweni. Kumele iphothulwe eyokubuyekezwa kokusebenza kwamadlelandawonye,” kusho uDlamini.  