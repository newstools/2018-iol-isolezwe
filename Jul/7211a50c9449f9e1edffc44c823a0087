Sebeyisishiyagalombili manje abantu asebebulewe kule ndawo emasontweni amathathu edlule kusukela kuqale impi yomshoshaphansi okusolakala ukuthi isisusa sayo wumbango wengoma namatekisi esigodini sakwaNgqinya. Kubikwa ukuthi bangaphezu kuka-80 abantu asebebulewe kule ndawo kusukela ngo-2016. Esehlakalweni sakamuva, esenzeke ngoMgqibelo, kuthiwa uMnuz Luya Bhengu ubehla etekisini, ehamba nentombi yakhe, ngesikhathi edutshulwa. Okhulumela amaphoyisa KwaZulu-Natal, uColonel Thulani Zwane, usiqinisekisile lesi sigameko wathi amaphoyisa aphenya icala lokubulala. FUNDA: Kuphume izidumbu ngenxa yengoma “Owesilisa kuthiwa ubehamba nentombi yakhe edilika etekisini. Okwamanje imbangela yokuhlasela ibingakaziwa, amaphoyisa asaphenya, bekungakaboshwa muntu,” kusho uZwane. KUBULAWE abanye abantu ababili eMbumbulu namhlanje ekuseni lapho kuqhubeka khona impi yomshoshaphansi okusolwa ukuthi isuswe ingoma. pic.twitter.com/yUjKxBw0mK — Isolezwe Newspaper (@IsolezweNews) June 21, 2018  UKaunda usanda kuhambela kule ndawo lapho ehlangane nezinhlaka zomphakathi wafike wakhuza, wathi akubekwe phansi izikhali. UNgqongqoshe ufike wamemezela ukuthi sebesungule ithimba eliyisipesheli elizophenya ngokubulawa kwabantu kule ndawo. “Ikhona into ethi kunombango osuswe ingoma. Lo mbango uhamba uze ufake nendaba yamatekisi ngoba abanye abantu abayingxenye yengoma bangosomatekisi,” kusho uKaunda. Uthe nabo abazi ngempela ukuthi yini ebangwayo. Umthombo weSolezwe kule ndawo uthe nakuba ukhona umbango wengoma oke waba khona kodwa lokhu kubulalana kwakamuva kuhlobene nempi yamatekisi. “Abantu baseMbumbulu badlelwe umzila wabo abantu abaziwayo futhi abasatshwayo embonini, yingakho kukhona impi,” kusho umthombo. Uthe ngendlela isimo esishube ngayo abanye osomatekisi baseMbumbulu sebeze bazidayisa izimoto zabo ngoba besaba ukubulawa.