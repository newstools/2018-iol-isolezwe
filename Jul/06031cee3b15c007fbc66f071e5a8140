UDEDELWE engavelanga enkantolo ngenxa yokungabi bikho kobufakazi obenele owesifazane (28) wasOgengele, eduze kwaseMtuba, osolwa ngokuphuzisa ingane yakhe utshwala. Ubekade eboshwe ngoMsombuluko ebusuku emuva kokuthi ingane yakhe enonyaka itholakale iphuziswe utshwala emini. Okhulumela amaphoyisa KwaZulu-Natal, uthe unina wengane udedeliwe ngoba kungatholakalanga ubufakazi obenele. Unina uboshwe emuva kokuthi umakhelwane wakhe ebikele uninakhulu wengane ukuthi unina uyiphuzise utshwala. FUNDA: Kuboshwe unina wengane (1) obeyiphuzisa utshwala Uninakhulu uthe ngesikhathi ebizwa etshelwa lokhu ufice ingane isesimeni esingesihle sempilo. Uthe uyifice ibonakala ukuthi kukhona ekuphuzisiwe. Ufike wayithela ngamanzi ingane wagoduka nayo. Ekhaya ufike wayigeza ngaphambi kokuthi ayiyise emaphoyiseni ayobika ngokwenzekile. Uthe amaphoyisa abe esefika ebusuku ngoMsombuluko amthatha unina wengane obelele noyise wayo okuthiwa bebephuzile bobabili. Uninakhulu uthe uyazi ukuthi unina wengane udedeliwe. “Bengingafuni ukuthi agqunywe ejele unina wengane kodwa bengifuna ukuthi athuke futhi afunde isifundo ngakwenzile,” kusho uninakhulu. Uthe unina wengane noyise bebevele behlupha kangangokuthi uke wayithatha ingane wahlala nayo kodwa wabuye wababuyisela yona ngoba bengafuni ukuyithengela izimpahla bebe behola isibonelelo sayo sikahulumeni.