Umbiko kaMotlanthe wethimba elajutshwa mayelana nendaba yokubuyiswa komhlaba lanquma ukuthi kuqedwe nge-Ingonyama Trust, okuthukuthelise iMbube. Ohola imikhankaso yokhetho kwi-ANC, uMnuz Fikile Mbalula, uthe uMotlanthe waveza umbono wakhe ikakhulu ngodaba lweNgonyama. “Asikho isinqumo mayelana nokuthi seseka umbiko kaMotlanthe. Ayikho indaba yokuthi siphikisana neSilo noma sifuna ukudla umhlaba. Isilo sikhuluma asizange sigqugquzele udlame, sithe sizokhuluma nanezinkantolo ngodaba lweNgonyama Trust. Sizoxoxisana neSilo ngalolu daba. Asinawo umbono wokuthi siphuce amaZulu umhlaba,” kusho uMbalula. Uthe kodwa umgomo wokuthi kubuyiswe umhlaba ngaphandle kwesinxephezelo usamile. UMbalula usho lokhu nje, uMengameli wale nhlangano uMnuz Cyril Ramaphosa ukulesi sifundazwe ngale mpelasonto njengoba kunomkhankaso, iThuma Mina. Embizweni yeSilo ngoLwesithathu iMbube ixwayise ngokuthi kuzoshuba uma kukhona abacabanga ukusiphuca umhlaba waso. URamaphosa uqale ngokuvakashela ibandla iPentecostal eMpangeni namhlanje ekuseni, kuzothi ntambama adlulele eChatsworth lapho ezohlangana khona nomphakathi wakule ndawo. URamaphosa usemkhankasweni wokuvakashela izifunda ezintathu zale nhlangano kule mpelasonto okuyiMusa Dladla, eThekwini bese egcina KwaDukuza lapho ezokhipha namatayitela. Umxhumanisi wethimba lesikhashana le-ANC esifundazweni, uMnuz Sihle Zikalala, uthe okuseqhulwini udaba lobumbano nokusebenzisana. “NgoMgqibelo uzoba sesifundeni KwaDukuza lapho kuzoqala khona uhambo lwamakhilomitha amahlanu kusukwa eSatu Park kuyiwa kuwadi 16 kugqugquzelwe abantu ukuthi bazivocavoce,” kusho uZikalala. URamaphosa uzobuye avakashele imindeni yamakholwa ashona kuqhunyiswa ngebhomu ekhonza eVerulam.      