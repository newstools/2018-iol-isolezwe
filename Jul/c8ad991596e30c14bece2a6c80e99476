Lokhu ukusho kade ebuzwa ukuthi ngabe kukhona yini ukuxhumana okuhambisana nokubulawa kwabalimi nokuculwa kwamaculo ahambisana nenzondo. URoets ubhale incwadi ethi, Kill the Boer, echazwe ngosopolitiki njengento yokuzenzela udumo. Yethulwe ngokusemthethweni eCenturion ngoLwesine. Kule ncwadi uRoets uthi osopolitiki nohulumeni abakugqizi qakala ukubulawa kwabalimi, okuyiyona into eyenza ukuthi i- AfriForum ikholelwe wukuthi kuhlobene nobuhlanga. Uthe kukhona encwadini abashilo ukuthi babulala abalimi ngoba begqugquzelwa yikho ukucula leli culo. Ngokwale ncwadi, ukuculwa kwaleli culo ngowayengumengameli we-ANC Youth League, uMnuz Peter Mokaba ngo-1993, kwasikhuphula ngo-135% isibalo sokubulawa kwabalimi. Iphinde ithi noMnuz Julius Malema walicula leli culo futhi ngo-2010, ukubulawa kwabalimi kwaphinde kwenyuka ngo- 51% . Ezinyangeni eziyisithupha zokuqala konyaka odlule kubikwa ukuthi kuhlaselwe abalimi abangu-157, kwabulawa abangu-40. Selokhu kuqale lo nyaka, kuthiwa sekuhlaselwe abalimi abangu-210, kwabulawa abangu- 33. Ngokwe-AfriForum, kuzomele kujutshwe ikhomishini ezimele ezophenya ukuqinisekisa ngokuthi ngempela leli culo linomthelela ezenzweni zobuhlanga. Ngenkathi kwethulwa le ncwadi, uRoets udlale inkulumo eqoshiwe, okubikwa ukuthi bekukhuluma kuyo ilungu leziboshwa elaziwa nge- 28 ejele, okuthiwa lithe uMalema uye wabavakashela ejele ezoxoxa nabo ngokubulawa kwabalimi. Le ncwadi izokwethulelwa umphakathi, iphinde itholakale nasezitolo ezidayisa izincwadi maduzane. Ebuzwa ukuthi ngabe kukhona ukusatshiswa asekutholile ngokubhala le ncwadi, uRoets uthe kuningi kakhulu. 