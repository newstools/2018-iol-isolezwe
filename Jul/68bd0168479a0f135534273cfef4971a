URamaphosa ubekhuluma emcimbini wokuhlonipha uMandela, kugujwa neminyaka engu-100 azalwa, obuseMvezo, e-Eastern Cape, izolo. Uthe abathi uMandela ngumdayisi, ngabantu abaswele into abazoyenza abasuke bezihlalele emakhaya befuna ukunakwa. “Namhlanje siseMvezo lapho kwaqala impilo yomholi wethu owadela konke ukuze abantu baseNingizimu Afrika babe nempilo engcono. Akakaze abe ngumdayisi uMandela, akukaze kube kuyena ukuba ngumdayisi, kunalokho wayengumholi ofuna impilo engcono kubantu baseNingizimu Afrika. Wasinika isisekelo sokuthi siqhubeke nomzabalazo wokuletha impilo engcono kubantu, akazange adayise,” kusho uRamaphosa. Uphinde wehlisa amaphaphu kubantu abasaba ukuthi kuzoba nodlame uma sekubuyiswa umhlaba ngaphandle kwesinxephezelo. “Sicela abantu bangabi novalo lokuthi kuzoba nodlame uma sekubuyiswa umhlaba ngoba ngeke lube khona. Yonke into esiyenzayo sizoyenza ngokuxoxisana kungabikhona izinxushunxushu,” kusho uRamaphosa. Uthe kusekhona ukucwasa ngokobulili nokwebala okuyizinto uMandela ayengahambisana nazo futhi okufanele kuliwe nazo. Uphinde wacela abantu ukuthi babe nonembeza ophilayo ikakhulukazi amadoda. “Amadoda sicela abe ngabavikeli. Sonke masibike ubugebengu nalabo abanodlame emiphakathini yethu ,” kusho uRamaphosa. Kuphinde kwakhuluma nomengameli bezwe baphambilini oMnuz Jacob Zuma noMnuz Kgalema Motlanthe. URamaphosa, ehambisana noMotlanthe, Zuma nenkosi uZwelivelile Mandela engumzukulu kaMandela, uqale ngokunikela ngezingubo zokulala kwabadala, wavula umtholampilo oqanjwe ngonina kaMadiba uNdlunkulu Nosekeni Nongaphi Mandela, baphinde banikela ngamabhayisikili kubafundi besikole saseMvezo.