Lokhu kuvele emhlanganweni obusepulazini iHazel Bean okuyilo elifunwa ngumphakathi. Kulo mhlangano  bekumenywe nezikhulu zakwaLand Commission ukuthi ziqhamuke nesixazululo kulezi zimfuno zalo mphakathi.Lo mhlangano besekungowesibili. Leli pulazi kuke kwaba nezinsolo zenkohlakalo ezazithinta ukunikezelwa komhlaba kubantu abangafanele. Lokhu kwaphoqa ukuba owayenguNgqongqoshe wezoMhlaba uMnuz Gugile Nkwinti ajube uphenyo ngo-2013. UNksz Phumelele Mthethwa wenhlangano uMzinyathi Farm Dwellers Association, uthe  bafuna lo mhlaba ubuyiswe ngokuba unikezwe abantu abaphucwa wona ngobandlululo bese behlomula ngemayini esebenza kule ndawo. “Inkinga ukuthi sekunabantu abahlala kulo mhlaba waleli pulazi esifuna umnyango ucacise indaba yabo ukuze kungene abanikazi abasuswa ngobandlululo,” kusho uNksz Mthethwa. Abebemele iLand Commission bathe lolu daba lungaphezulu kwabo ngakho kudingeka abakwaLand Affairs ukuba bangenelele. Esinye sezikhulu zakwaLand Commission esizibize ngoMgwaba sithe abakwazi ukuba bangenelele kulolu daba ngoba aluqondene nabo. Lesi sisebenzi somnyango sinqabile negama laso ngoba sikhala ngokuthi asinayo imvume yokukhuluma nabezindaba. “Lolu daba ludinga abakwaLand Affairs ukuba kube yibo abalusingathayo ngoba nezinto ezishiwo umphakathi aziqondene nathi,” kusho uMgwaba. AbakwaLand Commission bafika nje, ngoLwesine olwedlule uMnuz Dumsani Xulu woMnyango wakwaLand Affairs watshela umphakathi ukuthi yiLand Commission okufanele ubalekelele. Nokho abakwaLand Commission nabo bayazihlangula nokuyinto esicasule umphakathi. Emhla-nganweni owedlule, uXulu wathi uphenyo olwenziwe wuMnyango wezokuBuyiswa koMhlaba kuzwelonke, lwaveza inkohlakalo eyesabekayo eyenzeka ngesikhathi kuqala uhlelo lokubuyiselwa komhlaba kubantu eyayithinta nezisebenzi zomnyango. Ophenyweni kwavela ukuthi kusetshenziswe omazisi ababengahlangene nalo mhlaba waseHazel Bean. “Yikho lokhu okwaphoqa ukuba uhulumeni awuthathe umhlaba kuze kube kuphothulwa uphenyo,” kusho uXulu etshela umphakathi emhlanganweni owedlule. Imizamo yokuthola uMnyango wezokuBuyiselwa komhlaba ayiphumelelanga. Ngisho uXulu uzanyiwe izolo ocingweni lwakhe kodwa belukhala lungaphendulwa.