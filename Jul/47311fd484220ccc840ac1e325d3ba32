ABUSEHLI ubuthongo ebusuku ekhehleni laseLamontville elikhonjwe indlela ebandleni ngumfundisi walo ngoba lisuke lakhonondela ukuholelwa uR300. UMnuz Charles Ndlovu (65) oyilungu le-Uniting Reformed Church in Southern Africa (Dutch), ukhala ngomfundisi waleli bandla othathe izintambo kwahlukana phakathi nebandla ngoba ebeka imali phambili. UNdlovu ovele akhihle esikaNandi uma ekhuluma ngenkinga yakhe, utshele leli phephandaba ukuthi unikezwe umnqamulajuqu wokuphela kwenyanga ukuthi angabe esalubhada ebandleni. Uthe uzigwaze ngowakhe ngokubalisela iholo likaR300 elingamgculisi. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. “Kusukela ngo-2010 ngisiza ngaphakathi ebandleni ngiholelwa uR300. Ngo-2015 kwahamba umfundisi uZulu kwangena uDlamini. Selokhu angena angiyitholi le mali. Bengilokhu ngizama ukubakhumbuza ngicela ukuthi angikhokhele noma eyezinyanga ezincane ukuze ngikwazi ukugibelisa ingane uma iya esikoleni. Kumele njalo ngosuku ngikhiphe uR33 wokuya esikoleni." Eqhuba uthe ucabanga ukuthi yikhona okumqhathe noMfundisi uDlamini ngoba emuva kokukhokhelwa uR300, ugcine esenikezwa namaphepha amyalela ukuthi usezokhokhiswa uR1 200 wokuhlala ngaphakathi ebandleni. “Nganqaba ukusayina ngoba kwayilo R300 angisawutholi futhi nesivumelwano sokuhlala kwami ngaphakathi asisho ukuthi kumele ngikhokhiswe. Ugcine esengitshela ukuthi uzongibopha enkantolo ngeke elokhu ekhuluma nami into eyodwa. Emva kwalokho ngithole incwadi engixoshayo ethi kumele kuphele inyanga ngingasekho emagcekeni ebandla,” kugcizelela uNdlovu ekhihla isililo. UMfundisi SK Dlamini leli phephandaba elihlulekile ukuthola igama lakhe eligcwele, uvele wavuka indlobane ebuzwa wathi akanabandla yena. Mayelana nokuxoshwa kukaNdlovu uphikile ukuthi unolwazi ngakho wathi kodwa akukho angakuchaza ngaye. “Anginalo igunya lokukhuluma nabezindaba ngezinto zebandla. Kodwa ngoba ukwazile ukunitshela seniyobuza yena ukuthi nikhulume nobani,” kusho uDlamini ezwakala njengomuntu onengekayo nongenamusa wokukhuluma. UNdlovu uveze ukuthi likhona ikhaya angabuyela kulo kodwa kudingeka athole le mali ayisebenza kuleli bandla ukuze alungise uphahla njengoba laphephuka ngezimvula ezinkulu ezigcine ukuhlasela eThekwini. Leli phephandaba liphinde lathola ukuthi yize kunedlanzana elihambisana nalo mfundisi, kodwa iningi libhodla umlilo ngoba bese kuneminyaka uNdlovu ewusizo ebandleni. Kuthiwa kumanje kufufusa uqhekeko ebandleni.