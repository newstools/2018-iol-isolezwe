Lezi zindaba ziqinisekiswe ngumkhulumeli we-ANC, uMnuz Pule Mabe izolo, othe i-ANC imkhombe indlela u-Errol Velile Present ongomunye wabantu abane ababoshwe eDobsonville, eSoweto, ngecala lokubamba izimoto ezithwala imali. UMabe uthe uPresent uvele enkantolo ngoLwesibili. Uzobuyela enkantolo ngoJulayi 31. I-ANC iqale yazwakalisa ukuphoxeka kwayo ngokuthi ilungu layo lithinteka ezigamekweni zokubanjwa kwezimoto zemali, kwathi ntambama yamemezela ukuthi iyalichitha emsebenzini. “Simnike incwadi emazisa ukuthi sesimxoshile uPresent emuva kokuboshwa ngecala elibucayi lokubamba izimoto zemali. Silindele ukuthi amalungu ethu nabasebenzela i-ANC balandele umthetho wezwe bangathinteki ezigamekweni zobugebengu,” kusho uMabe. Uthe idaba yobulungu bakhe be-ANC izocutshungulwa yinhlangano ngokuhamba kwesikhathi kodwa bamxoshile eLuthuli House. FUNDA: Idumele i-ANC ngomsebenzi wayo osolwa ngokubamba izimoto zemali Uncome amaphoyisa ngokushesha abophe abasolwa, wacela nabantu baseNingizimu Afrika ukuthi babike abenza ubugebengu ukuze kuphephe izwe. IMeya yaseGoli uMnuz Herman Mashaba ithe ithole ngemithombo yayo ethembekile ukuthi omunye wabasolwa kulesi sigameko umuntu osebenza ekomkhulu le-ANC. “Ubugebengu buyinkinga enkulu kulesi sikhathi futhi kumele silwe nabo nxazonke. Siyayeseka imizamo yabezomthetho yokuthi baphenye, babophe baphinde babeke amacala kwabasolwa ngokuthinteka emacaleni abucayi kanje.”