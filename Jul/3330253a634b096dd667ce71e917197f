AMAPHOYISA aseVryheid aseqale uphenyo ngendoda okuthiwa izibulele isesitokisini kade ibhekene namacala okubulala nelokudlwengula. Umthombo weSolezwe uthe indoda (39), ebibekwe amacala okudlwengula amabili nelilodwa lokubulala emuva kokugwaza owesifazane waseVryheid amanxeba awu-25, idle ushevu. Isolezwe lithole ukuthi indoda isolwa ngokudlwengula owesifazane wokuqala ngoFebhuwari 2016 yase imgwaza amanxeba awu-25 wafa. Ngonyaka odlule iphinde yasolwa ngokudlwengula owesifazane wesibili kodwa akafanga wase evula icala. Amaphoyisa ayekade enamasampula olibofuzo kowesifazane owayekade edlwenguliwe wase ebulawa ngo-2016 ayesazama ukuthola umsolwa kodwa ahluleka. Alindile kwathi ngesikhathi owesifazane wesibili evula icala kwathunyelwa amasampula olibofuzo lowesifazane wokuqala ePitoli kwatholakala ukuthi bobabili badlwengulwe yindoda eyodwa. Kuvela ukuthi zonke izenzo zobugebengu uzenze eVryheid futhi ubengathandani nabesifazane kodwa ubebadlwengula uma ebabona bezihambela. Kuvela nokuthi ubesebenzela inkampani edumile ehlala ezindlini zayo zabasebenzi eziseVryheid. UCaptain Nqobile Gwala wamaphoyisa KwaZulu-Natal, uthe umsolwa uvele kafushane ngesonto eledlule, icala lakhe belizobuyela enkantolo ngoJulayi 9. Bekulindeleke ukuthi acele ibheyili namhlanje kodwa uphuthunyiswe esibhedlela ngempelasonto. “Indoda eboshiwe ibhekene necala lokubulala nokudlwengula. Bekumele ivele ngoJulayi 9 kodwa yaphuthunyiswa esibhedlela lapho ifike yashonela khona. Kuvulwe idokodo ngokufa kwayo,” kusho uCaptain Gwala. Umndeni wowesifazane awuthandanga ukuphawula kodwa obambe ucingo uvumile ukuthi bese bezwile ngokushona komsolwa.