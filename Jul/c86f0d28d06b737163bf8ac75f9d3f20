UNksz Cacisile Gumede (34), obengumabhalane eMsunduzi Clinic,  eCato  Ridge ophinde abe yilungu lesigungu esiphezulu egatsheni le-ANC kuwadi 1 kule ndawo,  kusolwa ukuthi udutshulwe nguMnuz Sdu Sitole, odabuka eMozambique obemakhela indlu, ngoMgqibelo, ebusuku. USitole umangaze umphakathi ngesikhathi ezingqokloza ngesibhamu kubuka umphakathi emarobhothini kwaV, eMlaza,  ngesonto ekuseni. Kuthiwa kutholakale imali, egcwele igazi isaphazeke emzini kaNksz Gumede. UNksz Gumede ochazwa ngozakwabo emtholampilo njengomuntu obewuthanda umsebenzi wakhe, ezithobile obekulula ukusebenza naye  kodwa obengenqeni ukukukhalima uma ebona ukuthi usuphume endleleni. UNgqongqoshe wezeMpilo kulesi sifundazwe uDkt Sibongiseni Dhlomo  uthe: “Lesi sigameko senzeka ngesikhathi uNdunankulu wesifundazwe  sethu, uMnuz Willies Mchunu eseqale umkhankaso wokuthi kube nemikhuleko, yokukhulekela isihlava semikhuba emibi eyenzeka esifundazweni sethu. Njengoba kuyinyanga yamadoda kunesidingo esikhulu sokuthi kube nezinhlelo zokufundisa nokunqanda izenzo zokuhlukumeza ezenziwa ngamadoda kwabesifazane. Sizwelana kakhulu nomndeni ngalesi sigameko,” UMnuz Sihle Zikalala ilungu lobuholi besikhashana be-ANC KwaZulu-Natal, uthe uNksz Gumede ubewuthanda umsebenzi wakhe we-ANC futhi ubekuqonda ukuthi kusho ukuthini ukusebenzela ukwenza ngcono impilo yabantu. “Besisalindele lukhulu kuNksz Gumede, sisebenza kanzima ekwenzeni isiqiniseko sokuthi sakha abaholi bakusasa,  okulindeleke ukuthi ababambe iqhaza elikhulu ekwakheni isizwe sethu. Siyakholwa ukuthi amaphoyisa azokwenza umsebenzi wawo. Sinxusa nomphakathi ukuthi ubambe iqhaza emkhankasweni wokunqandwa kwezigameko zokubulawa kwabesifazane kulesi sifundazwe,” kusho yena. FUNDA: Kusolwa isikweletu ngozingqokloze eMlaza UDkt Dhlomo kulindeleke ukuthi ayohlanganisa amehlo nomndeni kaNksz Gumede namhlanje. Okhulumela amaphoyisa kulesi sifundazwe uLt Col Thulani Zwane uthe amaphoyisa asesiteshini samaphoyisa eMsunduzi aphenya icala lokubulawa kowesifazane oneminyaka ewu-34 odutshulwe wabulawa, ekhaya lakhe ,kaMhali, ngakolunye uhlangothi awaseMlaza avule idokodo lophenyo ngokuzibulala kukaSitole. “Kusolwa ukuthi owesilisa ozidubule emarobhothini kwaV, eMlaza uyathinteka kulesi gameko,” kusho uZwane.