UMnuz Nhlakanipho Zuma (25) oyindodana kaZuma ayithola kunkosikazi wakhe ongasekho, uNkk Kate Zuma, ushone ngeSonto ngemuva kokugula isikhashana. Umufi ubengumfowabo omncane kaMnuz Duduzane Zuma ongusomabhizinisi. UMengameli wezwe, uMnuz Cyril Ramaphosa, uthe uthukile uma ezwa ngezindaba zokudlula emhlabeni kwendodana kaZuma. URamaphosa ube esedlulisa amazwi enduduzo emndenini kaZuma. “Sizwile futhi siphatheke kabi ngokudlula ngokuzuma kwendodana yobengumengameli eshone ngeSonto ebusuku. Egameni le-ANC nezwe lonke ngifisa ukudlulisa amazwi enduduzo emndenini,” kusho uRamaphosa. Uthe bakhalisana nomndeni ngalesi sikhathi esinzima wengeza ngokuthi uyathemba ukuthi uMdali uzomqinisa uZuma. Okhulumela i-ANC kuzwelonke, uMnuz Pule Mabe, uchaze uNhlakanipho njengeqabane le-ANC ebelikhaliphile futhi lithembisa. “Umufi ubeyisishoshovu esikhuthele futhi esizithobile esiphokophelele ukushintsha impilo yabantu. Ubuntu bakhe buzohlale busezinhliziyweni zethu,” kusho uMabe. Okhulumela iCosatu kuzwelonke, uMnuz Sizwe Pamla, uthe iCosatu idumele ngokuzwa ngezindaba zokushona kwendodana                             yobengumengameli. “Sifisa ukudlulisa amazwi enduduzo kuZuma nomndeni wakhe ngokushonelwa yindodana. Sikholwa wukuthi umndeni uzoduduzeka uphinde ube namandla okumelana nalesi sikhathi esinzima,” kusho uPamla. Okhulumela i-EFF kuzwelonke, uDkt Mbuyiseni Ndlozi, naye udlulise amazwi enduduzo emndenini wathi bakanye nomndeni ngalesi sikhathi. “Ukufika kokufa akukaze kube mnandi, ikakhulukazi ukushona komuntu omncane onekusasa, lokho kubuhlungu kakhulu,” kusho uNdlozi. INhloko yezokuXhumana kwiNFP, uMnuz Sabelo Sigudu, nayo idlulise amazwi enduduzo emndenini kaZuma ngokuwehlele. Uthe umyalezo wabo kuZuma bawucaphuna embhalweni osencwadini egcwele ku-Isiah 43 verse 2, othi: “Lapho udabula emanzini, mina nginawe; nasemifuleni, ayiyikukukhukhula; lapho uhamba emlilweni, awuyikusha, nelangabi aliyikukushisa.“ USigudu uthe abangabazi ukuthi uNkulunkulu uzoba nomndeni kamufi kulesi sikhathi esinzima. Okhulumela iSACP kuzwelonke, uMnuz Alex Mashilo, akasalanga  kwabaduduze umndeni wakwaZuma. USihlalo we-IFP kuzwelonke, uMnuz Blessed Gwala, uthe: “Ubuhlungu bokulahlekelwa yingane abamukelekile, akekho umzali ofanelwe wukudlula kulesi simo yingakho egameni le-IFP ngidlulisa amazwi enduduzo emndenini wakwaZuma.”