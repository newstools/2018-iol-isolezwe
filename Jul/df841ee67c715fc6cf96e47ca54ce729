UMnuz Vusumuzi Sibiya (38) udutshulwe ngoMgqibelo ekuseni washonela endaweni yesigameko. Iphoyisa elithintekayo kulesi sigameko uConstable oneminyaka engu-33, igama engeke lidalulwe ngoba alikaveli enkantolo, kuthiwa lisesimeni esibucayi esibhedlela emuva kokuzidubula ekhanda. Ngokuthola kweSolezwe umufi nomunye umzala wakhe uMnuz Thalente Ntshangase baye kumsolwa bethi bayocela ugwayi. Bamise imoto kamsolwa obevela emsebenzini njengoba kade esebenza ebusuku. Kuthiwa bafike bahlala naye bezixoxela nokuyilapho umufi edelele leli phoyisa ngokuthi alilihle neze yize yena emdala kunalo kodwa ubukeka kangcono kabi. Umsolwa kuthiwa uvele wakhipha isibhamu wamngqokloza ekhanda umufi. Esebona ukuthi usethule kuthiwa naye ube esezidubula ekhanda. UNksz Hloni Ntshangase, ongunina omncane kamufi, uthe bashaqekile ngokwenzekile ngoba abasazi isizathu sokuthi abulawe. “UThalente noVusumuzi babone imoto yephoyisa babe sebeya kuyona ngoba bethi bayocela ugwayi. Esikuzwile ukuthi oyedwa ufike wahlala esitulweni sephasenja omunye wama ngaphandle. Iphoyisa kuthiwa libanikeze umphako walo ebelingawudlanga emsebenzini. Besawudla kuthiwa bebedelelana, angazi ke ukuthi bekuthiwani, iphoyisa kuthiwa livele lamdubula, labe selizidubula nalo,” kusho uNksz Ntshangase. Uthe kufike uThalente esebabaza, baya endaweni yesigameko bafica umufi esefile nephoyisa lopha kakhulu. “Ngifonele amaphoyisa afike athatha iphoyisa nomufi. Asazi ngempela ukuthi yini ebibangwa ngoba laba bantu bangomakhelwane,” kusho uNksz Ntshangase. Lo mndeni yize uthi uyizwile indaba yokuthi bebedelelana ngokuthi limbi iphoyisa kunomufi kodwa abanalo lonke ulwazi ngoba uThalente obekhona usashaqekile akakwazi nokukhuluma ngokwenzekile. Isolezwe lithinta uThalente obekhona kulesi sigameko uthe akakwazi ukukhuluma ngokwenzekile ngoba kunzima kakhulu maqede wavala ucingo. Akazange aphike noma avume ukuthi ingxabano yalaba bobabili iqalwe wukuthi umufi adelele iphoyisa ukuthi limbi. Umthombo weSolezwe ongashayi eceleni uveze ukuthi ezitatimendeni ezithathwe kwabazibonele baveze ukuthi ingxabano iqalwe ngukuthi leli phoyisa lidelelwe ngokuthi limbi. Okhulumela amaphoyisa KwaZulu-Natal, uColonel Thembeka Mbele, uthe kuphenywa icala lokubulala. “Iphoyisa beliKwaVilane ngesikhathi kufika abesilisa ababili kulona, kube sekuba nengxabano. Owesilisa oneminyaka engu-38 udutshulwe washona, iphoyisa nalo libenenxeba ekhanda. Liphuthunyiswe esibhedlela lisesimeni esibucayi. Kuphenywa icala lokubulala esiteshini saKwaNongoma,” kusho uColonel Mbele.