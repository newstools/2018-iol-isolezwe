Izolo kube nesasasa ezinkundleni zokuxhumana emuva kokuthi ohlelweni iJabul’ ujule kuzwakale uZondo osezakhele igama ngezinkulumo ezakhayo. Ngesikhathi Isolezwe likhuluma noZondo izolo ntambama uthe uthando alukhonjiswe ngabantu bejabulela ukubuya kwakhe kulo msakazo lumenze waphelelwa amagama. “Ngesikhathi ngithola izindaba zokubuyela oKhozini ngizile ukudla izinsuku ezingu-30 ngenxa yokuthi bengikhuleka kuNkulunkulu ngimbonga ngezinto eziningi. Ngibonile ukuthi abantu bakuleli naye uNkulunkulu kukhona engibakweleta khona ngothando abangikhombise lona,” kusho uZondo. Uthe kube nzima nokuyeka utshwala njengoba ebesehlala ephila ngabo kodwa ngemuva kokuzwa ukuthi ubuyela oKhozini wakhetha ukubuyeka. “Ngifuna ukusiza abantu abanenkinga yotshwala akuyona into eyekeka kalula kodwa mina ngizamile ngaze ngagcina ngibuyekile,” kuchaza yena. Ekhuluma nomethuli wohlelo, uDudu Khoza, ekuseni uthe kwaba nzima ukushiya kwakhe kuKhozi FM kangangokuba wacishe wasangana ekhanda. “Ngangingakholwa ngoba ngakhishwa ngemuva kokusabalala kwe-video eyayinami nginqunu. Lokho kwangenza ngagxila otshwaleni ngagcina ngiyisigqila sabo. Ngangingenandaba nokudlelwa impahla kodwa okwakubaluleke kakhulu kimina wukukhuluma nabantu. Yiyona nto engangiyila-ngazelele kakhulu ukuthi ngilaphe imiphefumulo yabantu,” kusho UZondo. UPastor Zondo waqala ukuzwakala emsakazweni ohlelweni lwasekuseni iVuka Mzansi olwaluthulwa nguLinda Sibiya eminyakeni edlule. Wathandwa yiningi labantu. Ekhuluma neSolezwe NgeSonto uthe uzoqala akhulume ngezinto ezenzeke empilweni yakhe ezimshiye ephatheke kabi. “Into eyangenza ngaphatheka kabi wukuthi ngilokhu ngitshelwa ukuthi (i-video) izonekelwa izwe. Angikaze ngiphatheke kabi ukuthi abantu bazongibona nginqunu kodwa ukulokhu ngiqhubeka ngitshelwa ukuthi izophuma yikhona okwangiphula umoya,” kusho uZondo. Uthe wayengazi ukuthi kukhona i-video aqoshwa yona kodwa wezwa ngowesifazane esemtshela ngayo. “Waqala wayithumelela mina ngedwa kuqala ngaphambi kokuthi ayivezele umphakathi. Wayesephelelwe ngumusa yingakho enza into enjena. Ukungisabisa kwakhe kwangenza ngagcina ngimtshelile ukuthi akayikhiphe umphakathi uyibone kunokuthi alokhu engisabisa ngayo. Wangitshela ukuthi uzongenza into ebuhlungu ezongenza ngingaphinde ngizwakale oKhozini futhi ngingabe ngisaqashwa ngisho komasipala imbala,” kusho uZondo. Uthe ngemuva kokusabalala kwe-video wahlala endlini izinsuku eziwu-13, ethandaza engadli nokudla. UZondo uzozwakala ngoMsombuluko okwamanje ohlelweni iJabul’ ujule.