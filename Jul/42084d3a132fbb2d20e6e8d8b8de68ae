Esithangamini nabezindaba ebesiseTshwane, umholi weDA, uMnuz Mmusi Maimane, uthe uhulumeni we-ANC ulwa nabantu abampofu eNingizimu Afrika ngoba unyuse intela yezimpahla ebizwa nge-Value Added Tax (VAT) yasuka ku-14% yaya ku-15%, wanyusa intela ekhokhwa kuphethroli, wafaka intela kashukela kanti nophethroli unyuka njalo njengoba kusukela ngo-Ephreli kuze kube manje ubulokhu unyuka. “Ngesikhathi uRamaphosa eba wuMengameli ilitha likaphethroli lalibiza uR14.12 kodwa manje selibiza uR16, okusho ukuthi abantu sebekhokha uR100 owengeziwe uma begcwalisa izimoto zabo. Siphakamisa ukuthi ehlise intela kaphethroli ngoR1 ukuze libize ngaphansi kukaR15,” kusho uMaimane ocele abantu baseMzansi ukuthi bamashe nabo ngoLwesibili oluzayo ngo-10 ekuseni njengoba bezoya emahhovisi oMnyango weziMali eTshwane, ukuze uhulumeni abezwe njengoba befuna kwehle uphethroli. UMnuz Visvan Reddy wePappi umemezele ukuthi bazoba nokhukhulelangoqo wesiteleka ngoLwesihlanu ozomisa yonke into. “NgoLwesihlanu sinxusa abantu bakuleli ukuthi bahlale emakhaya, bangayi emsebenzini, nabafundi bangayi esikoleni ukuze batelekele ukukhuphuka kukaphethroli njengoba ukukhuphuka kukaphethroli kuhlukumeza wonke umuntu waseNingizimu Afrika,” kusho uReddy. Ngakolunye uhlangothi i-IFP ibhalele uRamaphosa incwadi imcela ukuthi angenelele odabeni lokunyuka kukaphethroli ngoba abantu abasakwazi ukuphila. Esitatimendeni esifakwe ekhasini le-IFP uMnuz Mkhuleko Hlengwa okhulumela i-IFP kuzwelonke, uthe encwadini abayibhalile bacela uRamaphosa ukuthi eze namasu okwehlisa uphethroli futhi ayeke ukucasha. “Sekuyisikhathi sokuthi uMengameli Ramaphosa akhulume nabantu baseNingizimu abatshele ukuthi uzothatha ziphi izinyathelo ukwehlisa uphethroli. Unethimba eliqinisekisa ukuthi kunezimpahla ezingakhokhelwa intela iValue Added Tax (VAT) kodwa akanalo elibheka inkinga kaphethroli onyuka njalo,” kusho uHlengwa. Uveze ukuthi incwadi bayithumele ngoMsombuluko ngoba befuna uRamaphosa aphumele obala asho ukuthi yena nohulumeni we-ANC bami kuphi ngalolu daba lukaphethroli. Uzwakalise ukukhathazeka ngokuthi uSomlomo wePhalamende, uNksz Baleka Mbete wasichitha isicelo sabo sokuthi kukhulunywe ngodaba lokunyuka kukaphethroli ePhalamende. UHlengwa uthe ukunyuka kukaphethroli kuhlukumeza kakhulu abantu abampofu ngoba akunyuki wona kuphela kodwa kunyuka ukudla, ugesi nezinye izidingongqangi. “Sekuyisikhathi sokuthi uMengameli Ramaphosa ehlise ikhabhinethi yakhe enamalungu amaningi, alwe nenkohlakalo, aqinisekise ukuthi kuboshwa izifociya kuyo yonke iminyango kahulumeni ukuze leyo mali izofakwa kwintela kaphethroli,” kusho uHlengwa. Imizamo yokuthola ukuphawula kukaRamaphosa ayiphumelelanga njengoba abehhovisi lakhe bengayiphendulanga imibuzo yeSolezwe.