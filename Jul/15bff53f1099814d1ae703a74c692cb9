Inzima le nkinga ebhekene nohulumeni. Kuthiwa babalelwa ku-15 000 ezweni abafundi abakhulelwe. Isikhathi uhulumeni asinikeze umphakathi ukuba uphawule, sincane. Kuthiwe ukuphawula kuzophela ekupheleni kwezayo. Indaba yokukhulelwa kwabafundi kangaka ezweni elidume ngokuba neningi elingamakholwa, isho lukhulu. Sibona ukuthi bekuzoba ngcono ukube uhulumeni usungule ithimba elimukela izincomo ngokuthi kwenziweni, kunokuthi aqale ngokwenza ezakhe izincomo umphakathi ungakasho lutho. Siyayidinga inqubomgomo esuselwe ebantwini emazingeni aphansi futhi kungabi nohlangothi oluzibona lubukelwe phansi ekubunjweni kwayo. UMntwana waKwaPhindangene, ongumholi we-IFP, wake wathi abanye abaholi ababesethimbeni elabumba inqubomgomo sekukhululeke izwe, bathi uma bebuka emuva, bangayikholwa eminye yemithetho eshaywe yibona uqobo. Kungenzeke yini namanje kuphinde leso?  Sekukhona abathi kuhamba phambili abaziyo ukuthi izingane zabo azithinteki lapho.