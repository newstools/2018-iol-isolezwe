ABANTWANA baseNdlunkulu kaZulu babhoboke ngokuhlukumezeka kwabo uma kukhulunywa izinto ezingezinhle ngeSilo Samabandla. Lokhu kuvele esidlweni sakusihlwa esigodlweni kwaLinduzulu, kwaNongoma, ngoLwesihlanu ebusuku. Bebekhuluma emcimbini wokugubha usuku lokuzalwa lweSilo ebesihlanganisa iminyaka engu-70 sidla anhlamvana futhi sesibuse neminyaka engu-47. AbaNtwana bebebizwe ukuzodlulisa izilokotho koNgangezwe Lakhe. Kuqale kwakhuluma uMntwana uNombuso, othe nabo sebeyafisa ukuthi iSilo sibe nesikhathi nabo njengoba sihlala simatasa sibumba isizwe. Uthe kuningi iSilo esesidlule kukhona okunzima, namanje kuningi esisabhekene nakho. UMntwana uNandi uthe bengabaNtwana baseNdlunkulu kuningi asebehlukumezeke ngakho okushiwo ngoHlanga Lomhlabathi abangakuthandi. “Izinto ezishiwo ngeSilo neNdlunkulu ngabezindaba azizinhle. Izinto ezishiwo ngomndeni ziyasihlukumeza. Sibekwe wuNkulunkulu ukuthi sibe lapho sikhona. Akubanga yiphutha. Ngicela nikuqaphele enikusho ngeSilo nangathi, ningasigxeki. Inkinga esibhekene nayo wukuthi asikwazi ukuzikhulumela ngoba uma kukhona esikushoyo akuzothathwa kahle. Nathi sinawo amaphutha njengawo wonke umuntu. Uma kukhona okushiwo ngathi okungekuhle kungcono nikhulume nathi ngqo, kunokuthembela kubantu abapotshoza izindaba,” kusho uMntwana uNandi. Elinye iZinyane leSilo eliphefumulile uMntwana uPhumuza, lithe kunezwi likaNkulunkulu elilokhu lisibusa lokuvikela iSilo. Uthe ulithathela emazwini kaNkulunkulu ewabhekise kuDavide, emtshela ukuthi kumele akhe indlu yokukhonzela uNkulunkulu, kodwa uDavide elokhu eziba. Nakuyena uthe lifikile kusuka eminyakeni edlule kodwa ubelokhu ezama ukungakusho akuzwa ngaphakathi kodwa manje ubona sekuyisikhathi sokuthi akusho. Uthe ngokwakhe lesi siphrofetho sisho ukuthi uma indoda inamadodana amaningi, kufana nokuthi inemicibisholo. Uthe uma kuhlaselwa uyise wawo kumele asuke kanyekanye njengemicibisholo amlwele. “Ngalokho ngithi wonke umuntu owone iSilo kumele axolise ngoba ithuba liyadlula. Uma selidlulile ngeke aphinde akwazi ukuxolisa. Thina asikhulanga njengabo bonke abaNtwana abazalelwe eNdlunkulu kodwa besiphathiswa kwazo zonke izingane ezingazalwa ebukhosini. Besize sizitshele ukuthi siyahlukunyezwa kanti iSilo besisilungiselela ukuthi sikwazi ukubhekana nezimo ezinzima esihlala sibhekana nazo ngenxa yokuba ngabaseNdlunkulu. Bonke abangayithandi iNdlunkulu bazoba senkingeni ngelinye ilanga, uma bengaxolisi sebenikwe ithuba,” kusho uMntwana uPhumuza. Uthe abahlukumeza bona kufana nokuthi bathinta inhlamvu yeso likaJehova.