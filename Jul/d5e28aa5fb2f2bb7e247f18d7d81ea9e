KUBOSHWE owesilisa oneminyaka engu-30 eThekwini ngoLwesithathu ekuseni osolwa ngokubulala unkosikazi wakhe ngokumgqimuza ekhanda ngesitini ngemuva kwengxabano. Kubikwa ukuthi lo wesilisa (30) ungqimuze unkosikazi wakhe (20) ngesitini ekhanda ngemuva kokuthi unkusikazi emgwaze esiswini. Okhulumela amaphoyisa KwaZulu-Natal uColonel Thembeka Mbele uthe kusuke ingxabano phakathi kwalaba eWinstin Park, eHillcrest, ezintatha ngoLwesithathu. “Kusolwa ukuthi owesifazane oneminyaka engu-20 ugwaze owesilisa oneminya engu-30 esiswini. Umsolwa ube esethatha isitini washaya owesifazane ekhanda. Abezimo eziphuthumayo bafike eseshonile owesifazane endaweni yesigameko,” kusho uMbele ephephandabeni iSowetan. UMbele uqhube waveza ukuthi lo msolwa uboshiwe, uzovela enkantolo maduze Abezimo eziphuthumayo bakwa-ER24 bafike endaweni yesigameko kukhona onogada namaphoyisa abezokwenza uphenyo ngokwenzekile. Ngaphakathi endlini bekukhona isidumbu salo wesifazane silele echibini legazi. Ngokusho kokhulumela abezimo eziphuthumayo bakwa-ER24, uMnuz Russel Meiring, ngesikhathi behlola isidumbu bathole ukuthi usevele eseshonile. “Ubenenxeba ekhanda, engasaphefumuli. Akukho ebesingakwenza ukuhlenga impilo yakho ngoba ubesevele eshonile,” kusho uMeiring. 