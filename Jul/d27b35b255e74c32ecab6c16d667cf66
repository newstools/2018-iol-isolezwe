Izolo, abafundi bakulesi sibhedlela batshele abaphathi besibhedlela ukuthi ngeke babuyele emsebenzini uma kungacaciswa ngokulungiswa kwesimo sendawo ehlala abahlengikazi asebehlala kuyo namajuba nevame ukuthi ingabi nawo amanzi. Abafundi nabahlengikazi abahlala kuleli bhilidi bathe sebekhathele ukubika ngesimo sendawo abahlala kuyo. Ngo-Agasti nyakenye Isolezwe libike ngokuba sesimeni esibi kwaleli bhilidi. Umnyango wathi kunezinhlelo zokulilungisa. Okucasule kakhulu abahlengikazi nabafundi bathe ukuthi sebehlale isikhathi esicishe sibe ngangezinyanga ezimbili bengenawo amanzi. Omunye wabafundi, igama lakhe eligodliwe ngoba esaba ukucwaswa uthe amanzi afike abe khona isikhashana bese ephinde ephela. Bathe amanzi ayaphela, ayabanda ngoba sekuneminyaka bengenawo amanzi ashisayo Ngaphandle kwalokhu bakhale ngokungasebenzi kwamakheshi ebhilidini abahlala kulo elinezitezi ezingu-15. Abafundi nabasebenzi abahlala kuleli bhilidi baqale ngoMsombuluko ntambama ukukhombisa ulaka lwabo ngokuthi bagcwalise ngaphandle kwebhilidi impahla endala ebiyimfucuza ebishiywe emaphaseji ebhilidi. Bathe sekunesikhathi bekhononda nangayo besho ukuthi ivimba indlela okufanele bahambe kuyo bephethe amabhakede amanzi nokuthi ibalethela izinyoka. UMnuz Mandla Shabangu ongunobhala wenyunyana yabahlengikazi i-Democratic Nursing Organisation of South Africa (DENOSA) KwaZulu-Natal uthe izikhalo zabafundi nabahlengikazi abahlala kuleli bhilidi kade zaziyiswa kubaphathi neziphathimandla zezempilo. Uthe sebefisa ukuthi kungenelele ihhovisi likandunankulu njengoba bethe babona uNgqongqoshe wezeMpilo, uDkt Sibongiseni Dhlomo nehhovisi lakhe lihlulekile ukulungisa izinkinga ezikhona kulo mnyango okubalwa kuzo inkinga yokuhlaliswa kwabahlengikazi ezindlini ezingekho esimeni esifanele. Kukholakala ukuthi bangaphezu kuka-300 abantu abahlala kuleli bhilidi okukhona kubo nabafundi abangaphezu kuka-180. Abafundi bakhokha * -R450 ngenyanga, abasebenzi bakhokhe * -R900 ngenyanga. “Okubuhlungu ngalento ukuthi amalungu ethu ahlala kuleli bhilidi akhokha irenti. Noma ubani uma ekhokha irenti endaweni ahlala kuyo ulindele ukuthi ibe sesimeni esifanele - ibe namanzi nogesi. Asiqondi ukuthi kungani umnyango uqhubeka nokungabi nandaba nesimo esibi amabhilidi awo akusona,” kusho uShabangu. UShabangu uthe benze isiphakamiso kumnyango ukuthi utholele abafundi nabahlengikazi indawo abangahlala kuyo bese ulungisa ibhilidi. Okhulumela uMnyango wezeMpilo esifundazweni, uNksz Ncumisa Mafunda, uthe umnyango nabaphathi bayazi ngezingqinamba ezikhona futhi benza konke okusemandleni ukubhekana nazo. “Isibhedlela sase-Addington sidala, nengqalasizinda yaso. Akusizi nokuthi isibhedlela siseduze kolwandle, nokuyinto enomthelela ongemuhle kwezinye izingxenye zengqalasizinda. Ngenxa yesimo somnotho nokuntuleka kwezimali, uMnyango uyaphoqeleka ukuba ubeke phambili izidingo eziphathelene nokunika umphakathi izinsiza zokuhlangabezana nezidingo zawo zezempilo. Kepha noma kunjalo uMnyango uvele usuluqalile uhlelo lokuthuthukisa ingqalasizinda esibhedlela, 