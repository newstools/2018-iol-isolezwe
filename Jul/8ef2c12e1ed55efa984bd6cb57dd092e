Izigilamkhuba zigcine ngokuthatha ubucwebe nesikhwama ebisiphethe. Kuthiwa ngesikhathi kwenzeka lokhu ubehamba yedwa eyocosha igilosa encane yezingane. Umthombo ongashayi eceleni ozifikele wona mathupha la kwenzeke khona ubugebengu, uthe * -Enhle ubethuke kakhulu ngemuva kwalesi sigameko. “Mina ngimfice esehleli emotweni yabosizo lokuqala bembheka, indlela abethuke ngayo ibimangalisa. Ugcine ngokuthi ahanjiswe esibhedlela ngenxa yokuthi bekungehli ukuthuka kwakhe, kwabonakala ukuthi kungcono ayobonwa wodokotela,” kusho umthombo. Uthe izigilamkhuba zishaye zachitha neringi yakhe yomshado nobunye ubucwebe akade ebufakile. “Imoto ikhona abayithathanga yona. Siyabonga nje ukuthi uyaphila futhi akalimalanga kodwa indlela abamhlukumeze ngayo ngesikhathi bemgcweleza imshiye ephatheke kabi kakhulu,” kuqhuba umthombo. Imenenja ka-Enhle Mbali, uJarred Doyle, nayo ikuqinisekisile ukuthi usebuyele ekhaya. “Usebuyele esimeni manje futhi akalimele ndawo. Nami ngifike endaweni yobugebengu ngamthola esekhona kodwa okuningi angikwazi,” kusho uJarred. Ekuqaleni konyaka odlule umyeni ka-Enhle Mbali, uDJ Black Coffee, wabulawelwa iwindi lemoto ebugebengwini obufanayo nobehlele inkosikazi yakhe. UBlack Coffee wathi kwaqhamuka indoda angayazi eyamphoqa ukuthi avule iwindi lakhe esegaraji. Indoda yagcina ithathe isando yashaya iwindi lemoto kaBlack Coffee maqede yamkhomba ngesibhamu wase ekhipha iwashi wayinika.