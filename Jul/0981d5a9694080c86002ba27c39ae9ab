Uyaveva uyise (Igama lakhe esiligodlile) walo mfundi owenza uGrade 4 kulesi sikole, okhala ngokuthi kuze kwadingeka ehle enyuka ezibhedlela ngenxa yokulimala kwengane yakhe. Elandisa Isolezwe, uthe lesi sehlakalo senzeka ngoJuni 14, abafundi bedlala amafoli esikoleni kwashayeka isicabha sekotishi okuhlala kulo othisha, savuleka. Uthe lo thisha wabiza izingane ezazidlala, wazishaya imivimbo emine umfundi ngamunye. “Ingane ithi kwavuleka isicabha, behleli ngaphakathi wabiza izingane wazishaya. Ngashayelwa ucingo ngunkosikazi engitshela ukuthi ingane ivuvukele isandla ngelanga lesehlakalo. Wayiyisa emtholampilo, kwanqunywa ukuba ayidluliselwe esibhedlela ukuze ihlinzwe,” kusho yena. Uthe ingane ingeniswe esibhedlela eMshiyeni ngoMsombuluko odlule wathi ize yaphuma kuleli sonto. “Ngazama ukukhuluma nothisha ngalolu daba kodwa wangafuna ukusondela eduzane. Kudingeke ukuthi ngikhiphe ephaketheni lami, ngiqashele ingane izimoto eziyiyisa esibhedlela. Udokotela wangiluleka ukuthi ngivule necala ngoba ingane yalimala,” kuqhuba uyise. Uthe uthisha uke wavela esibhedlela ethi uyobheka ingane. “Kubuhlungu ukubona ingane yami ikulesi simo. Ubengayithusa kodwa hhayi ukuyisha ngale ndlela ize ilimale. Manje iyohlale inesibazi esandleni. Bekumele ngiyisukumele le ndaba ngoba ngelinye ilanga ibiyongibuza ukuthi ngenzani ngokulinyazwa kwayo isesikoleni?" kubalisa ubaba wengane. UMnuz Kwazi Mthethwa, okhulumela uNgqongqoshe wezeMfundo KwaZulu-Natal, uMnuz Mthandeni Dlungwane, uthe icala elibovu ukushaya umfundi kuleli. “Siyajabula ukuthi umzali usibikelile, ngakho-ke uthisha sizomthathela izinyathelo. Sizofuna umbiko ogcwele ehhovisi lethu kule ndawo. Siyabaxwayisa othisha ukuthi mabayeke ukushaya abafundi ngoba yicala,” kusho uMthethwa. Okhulumela amaphoyisa KwaZulu-Natal, uLt Colonel Thulani Zwane, uthe baphenya icala lokushaya ngenhloso yokulimaza, akukaboshwa muntu.  