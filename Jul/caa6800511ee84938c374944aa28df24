UDEDELWE ngebheyili umdlali weMamelodi Sundowns oneminyaka engu-32 obanjwe eshayela imoto ngesivinini sika 180km/h endaweni okuhanjwa kuyo ngo 120km/h. Lezi zindaba ziqinisekiswe amaphoyisa omgwaqo eGauteng abaveze ukuthi lo mdlali uboshwe ngeSonto emgwaqweni uN1, eMidrand. Okhulumela amaphoyisa omgwaqo kulesi sifundazwe u-Ofentse Morwane uthe lo mdlali ubehamba ngeToyota Quest. “Uthe ubephuthuma eya endlini eRoodepoort ngemuva kokushiya umngani wakhe eCenturion. Uboshwe khona lapho wayovulelwa icala lokushayela budedengu nelokuhamba ngesivinini esingaphezulu kwesibekiwe,” kusho uMorwane. Lo mdlali uphume ngebheyili kaR1500 kanti uzovela enkantolo yeMantshi eMidrand maduze. UMorwane uthe kuboshwe abanye abashayeli abawu-30 kule mpelasonto eGauteng , omunye wabo ubegijima ngesivinini sika 219km/h. Kuboshwa lo mdlali weSundowns nje, kuke kwaboshwa umdlali weBafana Bafana osesemabhukwini ayo, u-Andile Jali, ngoMeyi nonyaka, ngemuva kokubanjwa eshayela ephuzile - African News Agency (ANA) 