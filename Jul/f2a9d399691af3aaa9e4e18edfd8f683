Bese kuphele izinsuku kuhambe ugesi kanti abantu bakule ndawo kuthiwa bebesebenzisa amakhandlela. UMnuz Thembinkosi Mncwango (39) ushe waze waba wumlotha kungaboni muntu. Udadewabo kamufi wasemzini uNkk Amipho Nkosi wasePinetown, uthi uthole umbiko ezintatha mayelana nalesi sigameko kodwa waze wafika endaweni yesigameko engabonwa amaphoyisa. “Ngifike sengibona ngamathambo nomlotha ukuthi bekunomuntu. Kubuhlungu ngoba sekuze kwaba semini kodwa akekho ozolanda umlotha namathambo. Lokhu kusizwisa ubuhlungu kakhulu. Akekho umuntu esingamsola ngoba siyabona ukuthi ukhohlwe ukucisha ikhandlela. Ubhuti omncane ubemshiye eselungiselela ukulala ebusuku. Ngibona ukuthi ufikelwe ukukhathala ngoba umuntu osebenzayo, kwasha kanjalo. Ziningi nezindlu zabantu ezishile kanti isimo sibi kule ndawo abubekezeleleki ubuhlungu enginabo,” kusho uNkk Nkosi. Abezicishamlilo bafike ngoLwesine ngo-11 ebusuku bezama ukucisha lo mlilo kodwa kwaze kwasha kwashaya u-8 ekuseni. UMnuz Trevor Stevens onguKhomanda wezicishamlilo, uthe lo mlilo kube omkhulu kunayo yonke abake bayibhula kule ndawo eminyakeni engu-10 edlule. Okhulumela amaphoyisa KwaZulu-Natal, uColonel Thembeka Mbele, usiqinisekisile lesi sigameko. “Kutholwe isidumbu esishile, amaphoyisa aseSydenham azovula idokodo kwenziwe uphenyo,” kusho uCol Mbele.