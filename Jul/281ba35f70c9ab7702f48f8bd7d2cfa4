Lezi zindaba zivezwe nguNksz Linda Rulashe ophethe ezokukhangisa nokuxhumana kwiRAF izolo emuva kwezikhalo zomphakathi zokuthi imali eqasha ngayo inkulu kakhulu. “Sinezikweletu zika-R8 billion okuthi uma ezinye zazo zingakhokhwanga ngesikhathi esibakweletayo bafake isicelo sokuthi usherifu adle impahla yethu. Ifenisha yethu iyadayiswa kudliwe ngisho amakhompyutha namaprinter. Abasebenzi bagcina sebehlala emabhokisini bese uthola ukuthi sesiyarenta. Silandela imigudu efanele ngaphambi kokuthi sirente ifenisha ngoba kunemithetho yokuphathwa kwezimali okufanele ilandelwe,” kusho uNksz Rulashe. FUNDA: Ongoti nesu kwabavele ngekhanda ezikweletini Uthe ifenisha yabo esehhovisi eliseMenlyn, ePitoli, idliwe ezinyangeni eziwu-12 ezedlule base beqala ukuyiqasha. “Sizifezile izinhlelo eziwu-90% ebesizibekele zona okukhombisa ukuthi abasebenzi bazimisele emsebenzini wabo. Kade sikhala ngezinkinga zokudliwa kwempahla. Izinkinga zethu zezimali ziyaziwa futhi uMnyango wezokuThutha umatasa uzama ukuzilungisa. Phezu kwakho konke lokhu akusho ukuthi abantu ngeke sibanakekele kodwa sizoqhubeka nokubheka izidingo zabo bonke abalimele ezingozini zomgwaqo,” kusho uNksz Rulashe.