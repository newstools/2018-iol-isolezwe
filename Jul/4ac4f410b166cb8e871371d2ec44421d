KUBOSHWE abantu abawu-9 abasolwa ngokuba ngokuba ngobhongoza bemibhikisho yabashayeli bezimoto abebevale imigwaqo emikhulu KwaZulu-Natal ngoLwesine ekuseni. Amaphoyisa akulesi sifundazwe athe laba basolwa baboshwe ngemuva kokuvala umgwaqo uN3 eMgungundlovu ngamaloli awu-20. Ngaphandle kwaseMgungundlovu, imigwaqo ibivaliwe naseThekwini, eBallito nasoThongathii kubhikisha amakhulu abashayeli bezimoto ngaphansi kwesiqubulo esithi #FuelPricesMustFall. Abahola lo mkhankaso bathe bafuna uhulumeni wazi ngezingqinamba ezibhekana nabantu ngokunyuka kukaphethroli. “Sekwanele manje,” kusho uMnuz Paul Jenkins ongumhleli we#FuelPricesMustFall ekhuluma ekuN3 eMgungundlovu. “INingizimu Afrika iyona ehlinzeka amazwe angomakhelwane ngophethroli, kungani owethu ubiza kakhulu kunalawo mazwe? Uhulumeni kumele wehlise inani likaphethroli lihlale noma kuR8 ilitha. Akekho umuntu okwazi ukusebenza nokuziphilisa ngaphansi kwalesi simo. Ukubiza kokudla, ezokuthutha kanye nezinto zokuziphilisa kuphezulu kakhulu, abantu bathwele kanzima,” kusho uJenkins. EThekwini lo mkhankaso ubuholwa nguMnuz Visvin Reddy wePeople Against Petrol and Paraffin Increase (Pappi). UReddy uthe uyathemba lo mkhankaso uzogcina usuzwela kuhulumeni, kwehliswe inani likaphethroli. I--Automobile Association (AA) isanda kumemezele ukuthi ucwaningo lwayo luveza ukuthi ngenyanga ezayo uphethroli uzonyuka ngo-19 cents ilitha bese elikadizili linyuka ngo-13 cents kuthi elikapharafini linyuke ngo-22 cents. Daily News