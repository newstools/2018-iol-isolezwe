Isinqumo sokumiswa kukaNkk Mnikathi sithathwe emhlanganweni wamakhansela omkhandlu ngoMsombuluko. UNkk Mnikathi usolwa nangokuqasha indodana yakhe ethimbeni labaqaphi bakhe. Okunye asolwa ngakho ukuthi akayihambi imihlangano. Obhekelele ezokuXhumana kuMasipala waseRichmond, uMnuz Sbo Bhengu, ukuqinisekisile ukuthi imenenja imisiwe kodwa wathi ngeke akwazi ukuphawula kakhulu ngenxa yobucayi bodaba. “Ngicela nithinte iziphathimandla zikamasipala,” kusho uBhengu. Nomthombo weSolezwe ongaphakathi emkhandlwini nawo ukuqinisekisile ukuthi uNkk Mnikathi umisiwe emsebenzini. “Umiselwe indaba yokuthi waqasha ama-consultants ngaphandle kokulandelwa kwemigudu efanele waphinde waziqashela abaqaphi ngaphandle kokuthi kucwaningwe ukuthi impilo yakhe isengcupheni yini,” kusho umthombo. Uthe esinye sezizathu esenze wamiswa ukuthi akayihambi imihlangano “Usolwa nangokuthi uqashe indodana yakhe njengomqaphi wakhe okuyinto ephambene nemigomo yokusebenza komasipala engavumelwani nokuqashwa kwabantu ngokwenzelelwa,” kuqhuba umthombo. Ethintwa uNkk Mnikathi izolo, uthe ubengakayitholi incwadi yokumiswa kwakhe, wathi uzolinda yona ukuze akwazi ukuphawula kahle. “Ayikho into eyimfihlo lapha, asilinde ngithole incwadi bese ngikwazi nami ukuveza uhlangothi lwami lodaba,” kusho uNkk Mnikathi. Esikhundleni sikaNkk Mnikathi kube sekuqokwa, uMnuz Skhombiso Mthembu, ukuthi kube nguyena obamba isikhundla. UMthembu ubeyisikhulu kolunye uphiko lomkhandlu. IPhini leMeya uNkk Khonziwe Mkhize, oyibamba leMeya njengoba imeya igula, unqabile ukuphawula izolo wathi ucelwa kuthintwe uSomlomo, uMnuz Samora Ndlovu. Ethintwa uNdlovu uthe kukhona into amatasa ngayo ucela abuye ashayelwe ucingo. Esethintwa ngemuva kwesikhathi ucingo ubengasalubambi.