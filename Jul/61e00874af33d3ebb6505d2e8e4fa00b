UBUHOLI be-ANC eWestern Cape sebuzwakalise ukushaqeka ngokubulawa kwekhansela layo eKnysna, kulesi sifundazwe. NgoMsombuluko ebusuku kudutshulwe kwabulwa uMnuz Victor Molosi oyikhansela lika-ward 8, ephuma endlini yakhe eseConcordia, eKnysna. Amaphoyisa akulesi sifundazwe aseqinisekisile ukuthi uMolosi udutshulwe ekhanda. UMolosi, obeteketiswa ngegama elithi ‘Freeze’, ubephinde abe uSotswebhu omkhulu we-ANC kumasipala waseKnysna, kanti ubeyisekela likaNobhala waseSouthern Cape. Unobhala we-ANC eWestern Cape, uMnuz Fairz Jacobs uthe wonke umuntu kumele ethuke ngokubulawa kukaMolosi.  “Kumele sithuke ngokubulawa kukaMolosi  ngendlela eyisihluku kanje. Sizokwehlisa ifulegi lethu njengendlela yokumhlonipha. Ukudlula kwakhe kusiphethe kabi kakhulu. Inhliziyo yami iyasinda. Sifisa ukuthi aphumule ngokuthula, uMdali amamukele ezulwini. Hamba kahle Cde Victor, hamba kahle,” kusho yena. Umgcinimafa we-ANC eWestern Cape, uNksz uMaurencia Gillion uthe bafisa abezomthetho benze uphenyo oluphuthumayo ukuze kuboshwe amagwala abulale uMolosi. “UComrade Victor Molosi, obaziwa ngoComrade Freeze, ubulawe amagwala ngesihluku izolo ebusuku.  Sicela abomthetho benze uphenyo oluphuthumayo baboshwe, babhekane nengalo yomthetho. Hamba kahle mfowethu,” kubhala uGillion ekhasini lakhe likaFacebook. Okhulumela amaphoyisa aseWestern Cape, uCaptain Malcom Pojie, uthe uMolosi utholwe enenxeba lokudutshulwa ekhanda, waphuthunyiswa esibhedlela lapho efike washonela khona. Uthe amaphoyisa aseqale uphenyo oluphuthumayo kodwa akukaboshwa muntu.