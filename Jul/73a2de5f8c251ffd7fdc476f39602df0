Lokhu kuvezwe ucwaningo olwenziwe uSolwazi Charles Parry weMedical Research Council (MRC) olushicilelwe emqingweni wezempilo iJournal BMC Medicine, muva nje. Lolu cwaningo lukhombisa ukuthi babalelwa ku-170 ngosuku abantu bakuleli ababulawe yizifo eziphathelene notshwala ngonyaka ka-2015, okusho ukuthi babalelwa ku-62 300 ababulawe yizifo ezithinta utshwala. Lezi zibalo zitolikwa ngokuthi, kubantu abayishumi abashone ngo-2015 oyedwa ubulawe yisifo esithinta ukusetshenziswa kotshwala. USolwazi uParry uthe lolu cwaningo beluhlaziya ukuthi ngabe utshwala bunaliphi iqhaza ekufeni kwabantu kuleli, ngenxa yokuthi kuyaziwa ukuthi ukufa kwabantu kuhambisana nendlela abaphila ngayo. Kamuva nje uthe kunezinkomba zokuthi abantu baseNingizimu Afrika bacwila ezinkambeni zikaFaro. Kungokokuqala kuleli ukuthi kwenziwe ucwaningo oluzohlaziya ukufa kwabantu kubhekwa ukuthi kuhlangene yini nokusetshenziswa kotshwala. Okunye okubuye kuvezwe yilolu cwaningo ukuthi abantu abahola kancane yibo abahamba phambili ngokuphuza, okuholela ekutheni kube yibo futhi abashona kakhulu uma beqhathaniswa nabahola kangcono nabadla izambane likapondo. U-60% wababulawe utshwala kuvela ukuthi ngabantu abahola kancane, kanti u-15% wabahola kangcono ababulawe wutshwala ngalesi sikhathi ngokwalolu cwaningo. Lokhu kuthiwa kwenziwa ukuthi abahola kancane banomkhuba wokuphuza utshwala obuningi ngesikhathi esisodwa badakwe, akube kusabonakala ukuthi baphuza kakhulu nje kunezinsuku abangabulokothi ngazo utshwala ngoba basuke bengenayo imali ngazo. Abahola kangcono bona kuvela ukuthi baphuza njalo kodwa bathi qhabu. Ngo-2016 uParry wenze ucwaningo ngabantu abaphilayo efuna ukubona ukuthi abantu bakuleli baphuza kanjani ngoba ukufa kwabantu kuhambisana nendlela nosikompilo lwabo. Uthe u-20% wabesifazane namadoda angu-50%, avumile ukuthi ayaphuza. U-20% walaba besifazane ukuvezile ukuthi uzibandakanya emicimbini noma uhlangana nabanye baphuzele ukuthi badakwe. U-45% wamadoda aphuzayo nawo kuthiwa enza okufanayo ikakhulukazi ngezimpelasonto ngokwamaphepha ocwaningo luka Parry. UParry uthe unethemba lokuthi luzoba umkhombandlela wokuthi kumele kugxilwe ngakuluphi uhlangothi uma kuliwa nalesi sihlava sokuphuza utshwala. Zikhona izinhlelo eseziqalwe yiNingizimu Afrika zokuzama ukwehlisa izinga labantu abacwile ezinkambeni zikaFaro, njengamanje umthethosivivinyo wokuchibiyela umthetho okhona ovumela ukuthi ukuphuza kuvunyelwe kwabaneminyaka ewu-18, iLiqour Amendment Bill esezithebeni zephalamende, uma uphasiswa iminyaka evumelekile yokuphuza utshwala sekuzoqala ku-21. Ucwaningo lwakamuva olwenziwe uMnyango wezezokuThuthukiswa koMphakathi, KwaZulu-Natal lukhombisa ukuthi uMlaza, iPhoyinti, iPhoenix, eVerulam, eMnambithi naseNewlands izindawo ezihamba phambili ngabantu abaphuza kakhulu kwaZulu-Natal.