Kuthiwa abangani, uMnuz Funokwakhe “Zehla” Mkhize (36) waseNgcongangcona, eNsuze, noMnuz Mboniseni “Boni” Nkosinathi Mgeyane (38) obehlala eBhamshela bagcine ukubonakala eBhamshela eduze kwaserenki ngoLwesithathu oludlule. Udadewabo kaMkhize, uNksz Thoko Mkhize (40), uthe baphithene amakhanda bengumndeni emva kokunyamalala kwakhe nomngani wakhe. Uthe ezintatha zosuku okunyamalale ngalo umfowabo, kuzosa kube nguLwesine, uthole ucingo oluvela kuye emtshela ukuthi kukhona abantu abamhlaselayo nokuthi bayambulala. “Ngathola ucingo oluvela kuye phakathi kwamabili, ngathi uma ngilubamba ngezwa kukhala ubufohlofohlo kodwa kungakhulumi muntu. Kuthe emva kwesikhashana eshayile waphinde wafona, ngalubamba ngokushesha ngoba nganginovalo. Wangitshela ukuthi kukhona abantu abamhlaselayo. Wathi ziyangibulala lezi zinja. Wathi isidumbu sakhe sizosithola ehlathini KwaNodwengu, eNdwedwe. Ngithe ngizwa kwabe kukhuluma umuntu embuza ukuthi usaphila kanti nokuthi usakwazi nokukhuluma nocingo. Ngibe sengimuzwa esevalelisa ethi bayamnqoba,” kuchaza uNksz Mkhize. Uthe akuzwile kwenza kube nzima ukukholwa ukuthi bangamthola esaphila. Uthe batholile ukuthi uMkhize wayehamba nomngani wakhe, uMgeyane, ngosuku anyamalale ngalo. UNksz Nompumelelo Mgeyane uthe nabo basathukile ngokunyamalala kukaMgeyane ongubabomncane wakhe. Uthe intombi yakhe yababikela ukuthi ulandwe ngumngani wakhe uMkhize ngoLwesithathu oludlule. Akaze abuye ekhaya kusuka ngalolo suku. “Ubevele ehlala nentombi yakhe eBhamshela. Sinovalo ngoba akaze abe umuntu ongatholakali ocingweni nongafoni ukusibheka ukuthi sinjani,” kusho uNksz Mgeyane. Okhulumela amaphoyisa KwaZulu-Natal, uCol Thembeka Mbhele, unxuse amalungu omphakathi ukuthi awuhlabe awulawule uma kukhona anganolwazi ngakho ngokunyamalala kwalaba bangani. Unxuse amalungu omphakathi ukuthi athinte amaphoyisa aseNsuze nanoma yiluphi ulwazi angaba nalo mayelana nalolu daba. Bangathinta uWarrant Officer Thandanani Thusi ku-079 696 3735 noma ku-032 294 9811 noma bathinte uKhomanda wegatsha laseNsuze emaphoyiseni, uWarrant Officer Sibisi ku-082 462 9019.