Laba abebeyizitshudeni abebevela ezindaweni ezahlukene KwaZulu-Natal, bamashele eCity Hall eThekwini beyozwakalisa ukukhathazeka kwabo ngokungaqashwa kwabo yize sebephothule izifundo zabo. Bathe bazimisele nangokuba nokhukhulela- ngoqo wemashi ozoba sezifundazweni ezahlukene bezwakalise ilaka labo ngokungaqashwa. Baveze ukuthi abanye babo sebeneziqu ngazimbili kodwa bahleli emakhaya abasebenzi. UMnuz Nkulululeko Ndlovu, ongomunye walaba ophothule izifundo zakhe ze-Accounting ngo-2016, uthe njengoba befuna ukuqashwa ababhekisile kuphela kuhulumeni wakuleli kodwa bafuna nezinkampani ezizimele zazi ukuthi abaneme ngokuhlala emakhaya bengayitholi imisebenzi.  UNdlovu uthe babhekise nakumaqembu ezepolitiki athe enza izethembiso eziningi ngesikhathi efuna ukuvotelwa kodwa kuze kube manje alikho iqembu lezepolitiki elishoyo ukuthi kuzokwenziwani ngenqwaba yezifundiswa ezingaqashiwe. “Besilokhu sikhuthazwa ukuthi sifunde, safunda njengoba kushiwo kodwa manje imisebenzi asiyitholi futhi akukho okwenziwayo ukukhombisa ukuthi isimo sizoshintsha,” kusho uNdlovu. Ungomunye wabathole izikhala zokufundela umsebenzi nokulindeleke ukuthi bayeke ekupheleni kwale nyanga ngoba sekuphele isikhathi sokuqeqeshwa kwabo. Befunda uhlu lwezikhalazo zabo, bathe bafuna kuqedwe imibandela yokufundela umsebenzi njengoba bethe abantu banikwa unyaka owodwa bese bethi uma sebefuna umsebenzi kuthiwe kufuneka abantu asebesebenze iminyaka emithathu. Bakhale nangokuthi banikwa imali encane uma bethole izikhala zokufundela umsebenzi. Bathe uma sebephothule ukufundela umsebenzi bashiywa kanjalo, bangaqashwa.  ‘Singabantu abasha abahluphekile asebethule isikhathi eside.” ZINXENXA abanye abahlezi emakhaya neziqu zabo izifundiswa ezingene emgwaqeni namajazi azo zayigxoba namhlanje eThekwini zikhalaza ngokungaqashwa. Video: @Mcebo_Khuba pic.twitter.com/T26IRR4plO  — Isolezwe Newspaper (@IsolezweNews) July 3, 2018  UNksz Portia Mthombeni, owenze izifundo zePsychology esikhungweni semfundo ephakeme i-University of KwaZulu-Natal, uthe usechithe iminyaka emibili engasebenzi. Uthe okubuhlungu ukuthi abanye babo banemindeni ebheke bona ikakhulu uma sebethole izikhala zokufundela umsebenzi. Kuba yinkinga uma sebeyekile, sebengasatholi mali. Umeluleki weMeya yeTheku, uMnuz Mlungisi Ntombela, uthe  bazozibheka izikhalo zabebeyizitshudeni bese bezidlulisela eminyangweni efanele.