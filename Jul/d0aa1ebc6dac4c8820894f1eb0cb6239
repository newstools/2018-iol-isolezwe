UManana owayeyiPhini likaNgqongqoshe weMfundo ePhakeme kodwa wasula ngemuva kokushaya abesifazane endaweni yobumnandi, uzisulele ePhalamende ngoLwesibili wathumela incwadi ehhovisi likaSotswebhu we-ANC izolo emazisa ukuthi useyasula. Izolo amalungu ekomiti lezimilo acele iPhalamende ukuthi liphoqe uManana ukuthi akhokhe izindleko zawo zokusuka lapho abe khona ngoba eze esigungwini sokumqondisa ubugwegwe. Isigungu sokumqondisa ubugwegwe bekufanele sibe izolo kodwa ngenxa yokuthi uye wasula emsebenzini asihlalanga. USihlalo waleli komidi, uMnuz Aumsen Singh, uthe uManana ubazi ukuthi kufanele avele ekomitini lokuqondisa ubugwegwe ngodaba lokushaya abesifazane ngonyaka odlule kodwa wasula emsebenzini. Amanye amalungu ePhalamende athe uManana bekufanele asule ngonyaka odlule emva kokulahlwa yicala lokushaya abesifazane kodwa yena wakhetha ukusula izolo ngaphambi kokuthi aqondiswe ubugwegwe. Amalungu amahlanu ePhalamende aphoqeleke ukuthi asuke ezindaweni ezihlukene aye eCape Town lapho bekuzolalelwa khona udaba lwakhe. Lilodwa ilungu lePhalamende ebeliseKapa, lilinde uManana okunguNksz Liezl van der Merwe we-IFP. USingh usuke eThekwini, uNkk Annelie Lotriet weDA noNkk Sam Matiase we-EFF basuke eBloemfontein baya eKapa. UNkk Rosalia Morutoa we-ANC usuke eGauteng. UMnuz Lemias Mashile we-ANC usuke eMpumalanga ngoba naye ubazi ukuthi kuzoqondiswa uManana ubugwegwe. USingh uthe bazocela usizo lwezomthetho ePhalamende ukuze uManana akhokhe izindleko zabo. Uthe bebephoqelekile ukuthi baye eKapa ngoba bekufanele. “Sicele uSotswebhu we-ANC, uMnuz Jackson Mthembu, ukuthi sibheke icala likaManana ukuze uma sekuqala umsebenzi wePhalamende kungabikho okusiphazamisayo. Asazi ukuthi uManana kungani esule sekusele usuku ukuthi avele ekomitini lethu ngoba kudala aziswa ukuthi uzoqondiswa ubugwegwe,” kusho uSingh. Amalungu eDA ne-IFP athe uManana ubengafuni ukuxoshwa yingakho esule ngomzuzu wokugcina. UNksz van der Merwe uthe bayakwamukela ukusula kukaManana kodwa lokhu akusho ukuthi ubezisola ngesenzo sakhe sokushaya abesifazane ngoba kumthathe unyaka ukusula.