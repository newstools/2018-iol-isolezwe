IYASHUBA eyombango wokuba nguNobhala we-ANC KwaZulu-Natal engqungqutheleni okulindeleke ukuthi ibe khona  ingakapheli le nyanga njengoba uMnuz Mdumiseni Ntuli, obekhulumela isigungu esachithwa yiNkantolo eNkulu yaseMgungundlovu, esesekwa abaholi ababengahambisani nesigungu esahlakazwa. UNtuli kulindeleke ukuthi abange noMnuz Super Zuma, owayenguNobhala owachithwa yinkantolo kulesi sikhundla. Elinye igama okukhulunywa eyokuthi alifakwe ebuholini obuzokhethwa ngelikaMnuz Sipho Hlomuka onguNobhala oKhahlamba okuthiwa akangene kwesePhini likaNobhala wesifundazwe. Abaphakanyisiwe uMnuz Sihle Zikalala, kwesikaSihlalo, uMnuz Mike Mabuyakhulu kwesePhini likaSihlalo, uNtuli noZuma kwesikaNobhala, uHlomuka kwesePhini likaNobhala noNkk Nomusa Dube-Ncube kwesikamgcinimafa. Okulindeleke ukuthi baphume ababekhona ebuholini obudala uMnuz Willies Mchunu, owayeyiPhini likaSihlalo noMnuz Mluleki Ndobe owayeyiPhini likaNobhala. UMnuz Jomo Sibiya wesifunda Inkosi Bhambatha, owayechitha ubuholi obahlakazwa, uthe beseka uNtuli ngoba bafuna umuntu ozoyisa inhlangano phambili. Uthe izifunda ezihamba noNtuli iGreater KwaDukuza, Far North, Amalahle, Abaqulusi neMusa Dladla. “Sisakhuluma neTheku, akhona amagatsha aseka uNtuli. Sifuna umuntu ozobumba i-ANC esifundazweni futhi sikholwa wukuthi angaba uNobhala okahle. Sifuna ozoqeda ukwehlukana enhlanganweni,” kusho uSibiya. Uthe bayaxoxa neMoses Mabhida nezinye izifunda ukweseka uNtuli. “Isishaye kakhulu indaba yokwehlukana kwe-ANC kuyiwa eNasrec. Lokhu kumayelana ne-ANC sifuna ibumbane,” kusho uSibiya. UMnuz Bheki Ntuli, uNobhala we-ANC eThekwini, uthe isaxoxwa indaba kaNtuli. “Uma sesivumelene ngokuphelele siyophumela obala sisho ukuthi iTheku lihamba nobani kuzona zonke izikhundla. Kubalulekile ukuthi kubekhona abasha kodwa nabadala babekhona ebuholini ukuze abasha bafunde kwabadala,” kusho uNtuli. UMnuz Mzwandile Mkhwanazi waseLower South Coast, uthe abanankinga noNtuli wathi izingxoxo zisaqhubeka. “Asinankinga noMdumiseni ngoba angayibumba inhlangano.” Ekhuluma eNtshangwe muva nje uMgcinimafa we-ANCYL esifundazweni uMnuz Thobelani Ncampalala, uthe bafuna ukuthi abantu abasha bangene ezinhlakeni ze-ANC ukuze nabo bahlale etafuleni uma kuthathwa izinqumo wathi yingakho befuna uNtuli kwesikaNobhala. Nasezinkundleni zokuxhumana ihamba phambili indaba kaNtuli noZikalala.