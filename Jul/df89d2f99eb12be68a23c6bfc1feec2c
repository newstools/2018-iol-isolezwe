UNkk Funani Zuma (57) ubethembe ukuthi imali yesibonelelo izomsiza njengoba egqigqa ezibhedlela ngenxa yokugula. Udokotela wakhe wasesibhedlela iRK Khan, eThekwini, wamenzela incwadi ngonyaka odlule yokuthi ayobhalisa imali yesibonelelo. Uthe unenkinga yenhliziyo, izinso namathambo okwenza ukuthi angahambi kahle. UNkk Zuma, ohamba ngezinduku, uthe kunzima ukukhokhela izindleko zokugula kwakhe ngoba nomyeni wakhe uhola impesheni. “Miningi iminyaka ngaqalwa wukugula, kade ngangifisa nokuhola impesheni. Ngonyaka odlule udokotela wangenzela incwadi ngaya kobhalisa emahhovisi akwaSouth African Social Security Agency (Sassa) ePinetown ngoNovemba. Ngamangala ngifica ukuthi kukhona osebhalise kuqala ngemininingwane yami kwathiwa ifayela liseSterkspruit (e-Eastern Cape),” kuchaza yena. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. UNkk Zuma uthe akakaze aye kule ndawo futhi akakaze alahlekelwe wumazisi. AbakwaSassa bamtshela ukuthi kumele ayogxiviza izithupha eMnyangweni wezaseKhaya enze nencwadi efungelwe emaphoyiseni. Uthe watshelwa ukuthi luzophenywa udaba lwakhe bambikele ngabakutholayo. Ngenxa yokubona ukuthi  akatshelwa lutho ngophenyo, uNkk Zuma ubuyele emahhovisi akwaSassa ngoMeyi wathola ukuthi imali ebibhaliswe ngegama lakhe isiyaholwa. “Bengithembile ngithi ngizosizakala uma bephenya kodwa ngimangele ukuthi lo muntu useze wayihola imali yami. Ngithole nokuthi useke wabuya wazoyivuselela ngoFebhuwari. Kubuhlungu ukuthi le mali iholwa umuntu engingamazi ekubeni mina engigulayo ngihlupheka,” kukhala uNkk Zuma. Okhulumela abakwaSassa esifundazweni, uMnuz Mbizeni Mdlalose, uthe uNkk Zuma kumele aphindele emahhovisi abo ePinetown ukuze bazame ukumsiza baphenye ngomkhonyovu. Uthe kungenzeka ukuthi kukhona owenze ubugebengu wasebenzisa imininingwane yakhe ebhalisa impesheni.