UMENGAMELI we-ANC uMnuz Cyril Ramaphosa udonse ngendlebe amalungu enhlangano ngokuthi akalindele muntu ozogijima aye enkantolo eyophosela inselelo ingqungquthela nobuholi obusha KwaZulu-Natal. URamaphosa ubekhuluma emuva kokumenyezelwa kwemiphumela yokhetho lwezikhundla zobuholi obusha KwaZulu-Natal engqungqutheleni yesishiyagalombili ebihleli eDurban University of Technology izolo. Le ngqungquthela eke yaphonselwa inselelo enkantolo, iqale ngoLwesine yasongwa izolo. Amalungu enhlangano agijime aya eNkantolo eNkulu eMgungundlovu ngoLwesine eyomisa ingqungquthela kodwa afike achithwa. URamaphosa utshele izithunywa ezingu-1 700 ukuthi kufanele kusetshenzelwe ubumbano hhayi ukuklwebhana futhi kuhlukanwe nezinkantolo. Uthe uyazi ukuthi kuningi ukungezwani enhlanganweni wathi kukhona ngisho abangakhulumisani nokuyinto athe kufanele iphele. Ebuholini obusha kwesikaSihlalo kukhethwe uMnuz Sihle Zikalala okhethwe ngaphandle kokuphikiswa, iPhini lakhe uMnuz Mike Mabuyakhulu othole amavoti angu-912 equmba phansi uMnuz Willies Mchunu (obuye abe nguNdunankulu wesifundazwe) ovotelwe abangu-816. KwesikaNobhala wesifundazwe ebesinombango obushisa phansi kunqobe uMnuz Mdumiseni Ntuli evotelwa abangu-951 ehlula uMnuz Super Zuma othole angu-701. KwesePhini likaNobhala kunqobe uMnuz Sipho Hlomuka oqumbe phansi uNkk Bongi- Sithole-Moloi (obuye abe nguNgqongqoshe wezobuCiko namaSiko) noMnuz Mluleki Ndobe (obuye abe yimeya yaseHarry Gwala) ngamavoti angu-834. EsikaMgcinimafa sibuyele kuNkk Nomusa Dube Ncube (obuye abe nguNgqongqoshe wezokuBusa ngokuBambisana neziNdaba zoMdabu) okhethwe ngaphandle kokuphoselwa inselelo. Okuqaphelekile ukuthi i-ANCYL esifundazweni ibe nezwi ekukhethweni kwabanye abaholi okunguHlomuka kwesePhini likaNobhala noNtuli kwesikaNobhala njengoba bebephakanyiswe yilo lolu phiko. Belilokhu lubelesele ukuthi kudingeka ushintsho kungene abantu abasha ezikhundleni kuxutshwe. Usihlalo omusha uZikakala naye uhambe emazwini kaRamaphosa wathi sekuyisikhathi sokulwela ubumbano. “Asizele ubuqembuqembu nezikhundla la, kufanele sazi ukuthi ukhetho luyinqubo yentando yeningi nje kuphela. “Akekho umuntu ohluliwe nonqobile kodwa kunqobe i-ANC,’’ kusho uZikalala. Khonamanjalo i-ANC eGauteng ikhethe ubuholi engqungqutheleni yayo ebise-Irene, eTshwane. KwesikaSihlalo kubuyiselwe uNdunankulu wakulesi sifundazwe uMnuz David Makhura. IPhini lakhe kwaba uMnuz Panyaza Lesufi, uNobhala kwaba nguMnuz Jacob Khawe, iPhini likaNobhala kwaba nguNkk Nomantu Nkomo-Ralehoko, kwathi uMgcinimafa kwaba nguMnuz Parks Tau. 