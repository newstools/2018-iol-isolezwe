Kuthiwa isidumbu sitholakale lingakashayi ihora lesishiyagalombili ekuseni. Okhulumela abophiko lwezimo eziphuthumayo iReaction Unit South Africa (Rusa), uMnuz Prem Balram, uthe bathole umbiko ovela kumalungu omphakathi ngokutholakala kwesidumbu eduze komgwaqo uGopalall Hurbans. “Ngaphambi kokushaya kwehora lesishiyagalombili kufike abesifazane ababili emahhovisi ethu asoThongathi bezobika ukuthi kunendoda elele ngaphandle kwasesikoleni iTongaat Secondary,” kusho uBalram. Uthe bafike amaphoyisa esekhona endaweni yesigameko. Ngokusho kwakhe umufi ongaziwa ubeklajwe esiswini kuvele amathumbu ngaphandle. “Isisu besivuliwe kuvele amathumbu ngaphandle. Wophe kakhulu. Igazi belibonakala liconse ibanga elingangamamitha angu-15 kusuka la isidumbu sitholakale khona. Akukaziwa ukuthi ubulaweleni kodwa kusolwa ukuthi ubephangwa ngoba amaphakethe abekhishelwe ngaphandle,” kusho uBalram.Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi amaphoyisa ayaphenya ngokutholakala kwesidumbu. Uthe sitholakale eceleni komgwaqo izolo ekuseni sinamanxeba okugwazwa. UCaptain Gwala uthe isizathu sokubulawa kwakhe besingakaziwa. 