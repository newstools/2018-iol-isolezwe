UMnuz Thokozani Malloy  (48)  waKwaNzimakwe ngasePort Edward ugwetshwe ngoMeyi 2016, wanikezwa iminyaka engu-12 ngecala lokubulala uNkk Ntokozo Malloy neminyaka emibili ngelokusabisa indodana yakhe eyayingufakazi ecaleni lokubulala. UNkk Malloy wabulawa ngo-Disemba 2014. Lezi zithandani ezatholana zisafunda isikole ngo-1992 zase zishada ngo-2000, zaba nabantwana abathathu. UMalloy owayeyiphoyisa lomgwaqo ePort Shepstone esesebenze iminyaka engu-20,  eseqedile ngempilo yenkosikazi yakhe naye wazama ukuzibulala ngokuzidubula ekhanda, inhlamvu yaphaphalaza yaphuma neso lakhe. Emuva kokwanda kwezigameko zabesifazane ababulawa abathandana nabo, Isolezwe libe nengxoxo ekhethelekile noMalloy ejele laseWestville lapho egwetshwe khona. “Ngifunde okukhulu ngesinqumo esingesihle engasenza sokubulala inkosikazi wami ngoba ngithola ukuthi uyajola. Engifisa ukukutshela abantu besilisa wukuthi uma bezithola kulesi simo, ukubulala umuntu othandana naye akusona isixazululo ngoba ubulala umuntu uphinde umoshe nempilo yakho neyomndeni wakho. Uma kunzima kungcono umshiye phansi ungaze wenze ozozisola ngakho,” kusho uMalloy. Uthe wayengakaze acabange ukuthi empilweni yakhe angathatha isibhamu abulale umuntu amthandayo. “Sihlalile sithandana nonkosikazi, saze sashada konke kuhamba kahle. Ngo-2010 izinto ziqalile ukungahambi kahle. Ngaphenya ngo-2013 ngigcine ngitholile ukuthi kunomuntu athandana naye. Ngabheka kwiselula yakhe emuva kokuba omunye umngani wakhe wesifazane engitshelile ukuthi impela unesoka. Ngabona izingqoxo nesoka lakhe  kuWhatsApp, saxoxa kwaba sengathi kuyadlula,” kusho uMalloy. Uthe ukuba nolaka nenhliziyo encane ehambisana nokudinwa into ayevele enayo kodwa engazitsheli ukuthi kungaze kufike ekubulaleni umuntu. “Izinkinga phakathi kwami nonkosikazi zaqhubeka, ngo-2014 saze sahlala ngokuhlukana. Kwaze kwaba kufika lapho ngihluleka khona ngoDisemba ngaya kubo ngiyoxoxa naye ngendaba yomshado wethu. Saxabana ngavele ngakhipha isibhamu, wabaleka waya emzini kadadewabo lapho engafika ngamdubulela khona nami ngazidubula,” kusho uMalloy. Uthe akazi wasinda kanjani ngoba wayethi uyaqeda ngempilo yakhe. “Namanje kusangimangaza ukuthi ngaphila kanjani ngoba ngangizibulala. Ngaphaphama esibhedlela emuva kwesikhathi kwenzeke lokhu. Abantu abase bengitshela ukuthi kwenzekani endaweni yesigameko,” kusho uMalloy. Ngenxa yesimo sakhe sempilo uze wagwetshwa ngoMeyi 2016, ngemuva kokuphuma engena ezibhedlela. “Ukubulala kwami unkosikazi kwangilahlekisela ngomsebenzi, nomndeni wami njengoba ngingakwazi ukuhlala nezingane zethu ezineminyaka engu-22, 17 neneyisishiyagalombili. Ukuba nenhliziyo encane, nokudinwa akubuyiseli ngalutho. Abantu besilisa kumele bafunde ukulawula imizwa yabo, kungabi iyona ebalawulayo,” kusho uMalloy. Uthe ukungena ejele kuningi okumfundise khona njengoba efunde ngendlela yokulawula ukudinwa  nendlela yokuziphatha nje. “Ngesikhathi sengenza lokhu angizange ngicabange ukuthi ngiwubaba ezinganeni zami, ziyangidinga. Angikucabanganga futhi nokuthi uma sengibulele unina, zizosala nobani uma sengiboshiwe njengoba ngisejele manje. Isinqumo osithatha ungacabanganga siyingozi,” kweluleka uMalloy. Uphinde wagcizelela ukuthi amadoda angempela awabahlukumezi abesifazane. “Indoda yangempela ayimhlukumezi umuntu wesifazane. Ayimshayi umuntu wesifazane. Induku ayakhi, ngiyazi sikhule kuthiwa uyakhiwa ngenduku kodwa lokho akusilona iqiniso. Ukuxoxa nokubonisana yikhona okwakhayo uma uthi uyindoda,” kusho uMalloy. Utshele Isolezwe ukuthi sewaxolisa kubantwana bakhe yize kwakuyinto enzima kakhulu ngoba babengafuni nokumbona.