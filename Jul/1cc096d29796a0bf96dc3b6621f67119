Ukusho lokhu izolo kuvulwa iLearners’ Focus Week e-University of KwaZulu-Natal eThekwini, okuwuhlelo lokukhuthaza abafundi ukuthi bathathe imikhakha yemisebenzi ehambelana neSayensi. Uthe abafundi ngeke bakubone ukubaluleka kwemikhakha yeSayensi uma bengaphoqwa ukuyifunda. “Uma sifuna ukuqinisekisa ukuthi umnotho wethu uyathuthuka kumele abafundi bakhuthazwe ngayo yonke indlela ukulandela umkhakha weSayensi. Kufana nezifundo zomlando nje, akumele umfundi angazenzi ngoba zifundisa ngomlando wezwe,” kusho yena. Echaza ngohlelo uthe bagxile ezikoleni zasemalokishini nasemakhaya, kubafundi bakaGrade 10 kuya ku-12. Inhloso ukubakhombisa ngamathuba emisebenzi kwezeSayensi. Kuba khona nemincintiswano ebabeka emathubeni okuthola imifundaze ezinkampanini ezizimele ezisembonini yezamandla. “Kunezingane ezingakaze ziphumele ngaphandle kwezifundazwe zazo, kulolu hlelo zikwazi nokubona impilo kwamanye amadolobha. Senza lolu hlelo ezikhungweni zemfundo ephakeme ukuze zikulangazelele ukufika khona. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. UNksz Majola uthe uhlelo alugcini ezikoleni kodwa izinkampani abasebenza nazo bayazinxenxa ukuthi ziqeqeshe ziphinde ziqashe abafundi. Kusukela lwaqala lolu hlelo ngo-2011 bangu-100 abafundi asebethole imifundaze ezinkampanini ezehlukene. UGoitsemang Lekgetho (19) osonyakeni wokuqala kwiBsc and Chemistry eWits University ukwabakhiqizwe yilolu hlelo. Waqala ukuba yingxenye yalo ngo-2013 kwathi ngo-2016 waphuma phambili emncintiswaneni wabafundi. Yena nethimba lakhe benze umshini ogwema ukuntshontshwa kukagesi. “Lo mshini ungasiza ekunciphiseni izindleko zakwa-Eskom ezidalwa ukuntshontshwa kukagesi. Uma usuphasisiwe uzokwazi ukuthi uma kukhona odonsa ugesi emitheni, abakwa-Eskom batshelwe yilo mshini,” kuchaza yena. UResego Gwaapele (16), ofunda uGrade 11 eZM Seathlolo Secondary, uthe uthemba ukuthi uzothola umfundaze ukuze afunde i-chemistry enyuvesi. Bangu-300 abafundi bezifundazwe eziyisithupha abakulolu hlelo oluzophothulwa ngoLwesihlanu.