Uma ufika kulesi sikole ubona izindonga zaso ulahlekelwa ithemba ngenxa yokuba sesimeni esingagculisi kodwa ubhema ukholwe uma usuchazelwa ngempumelelo yaso. Lesi sikole singesinye sezikole ezenze kahle ku-matric ngonyaka odlule njengoba sithole u-79.9%, sabalwa nezinye izikole eziphakamise isifunda uMkhanyakude. Isolezwe ngeledlule belikulesi sikole lifuna ukuthola kabanzi ukuthi impumelelo yaso ilele kuphi. Uthishanhloko wakulesi sikole, uMnuz Prudent Thembeka Ndlovu, uthe ukubambisana okuhle phakathi kwazo zonke izinhlaka kubalwa othisha, abazali, isigungu esilawula isikole nomphakathi yikhona okuletha impumelelo.  “Kuhle ukusebenzisana kwethu, uma kunezinkinga umphakathi uyeza esikoleni kuboniswane. Lokhu kwenza ukuthi izinto zihambe kahle,” kusho uNdlovu. Uthe bazimisele ngokuthi benze kahle kakhulu kulo nyaka. “Wonke umuntu usuke efuna ukuthi zonke izingane ziphumelele, isikole sithole * -100% kodwa kubuye kungenzeki. Engingakusho ukuthi sizimisele ngokwenza kangcono kakhulu kulo nyaka,” kusho uMnuz Ndlovu. Uthe yize beyisikole sasemakhaya kodwa bayakwazi ukumelana nezikole zasemadolobheni nasemalokishini ngendlela abafundi babo abaphumelela ngayo. “Kusukela isikole sasungulwa ngo-1980, bacela ku-20 abafundi asebengodokotela abaphuma esikoleni sethu. Kule minyaka emithathu nje edlule, kuphume abafundi ababili esikoleni sethu abenza izifundo zobudokotela,” usho njalo. Uthe akayibali eyonjiniyela, othisha, nabahlengikazi ngoba bona baningi kakhulu. “Kuyasijabulisa ukuthi abafundi bethu bayakwazi ukukhipha unyawo kulezi zifundo ezithathwa njengezilukhuni iMaths neScience,” usho kanje. Ubonge inhlangano ezimele, iZisize, ngokulekelela ekutheni isikole senze kahle. “’Le nhlangano isisiza ngezinto eziningi njengoba ikwazi ukusiza izingane ebezikhungethwe izinkinga ezahlukene, iphinde isize nasekuhleleni izinhlelo zokululeka abafundi ngezifundo abangazenza uma sebeqede ukufunda,” kusho uMnuz Ndlovu. Uthe le nkampani iphinde ikhuthaze abafundi ibatshele  ukuthi njengoba bephuma emakhaya akusho ukuthi ngeke bakwazi ukwenza kahle uma sebefike emanyuvesi. “Zikhona izinselelo esibhekene nazo njenge sikole esizama ukuzilungisa okubalwa kuzo indaba yokushoda kwamagumbi okufundela njengoba kumanje kukhona nabafundi abafundela eLaboratory ngoba bengenalo ikilasi abangalisebenzisa,” kusho uMnuz Ndlovu. Uthe ukushoda kwamakilasi kudalwe ukwenyuka kwesibalo sabafundi abanabo, njengoba kulo nyaka benezingane ezingu-1 132. “Bakhona abathembisa ukusisiza ngoba sizimisele ngokuthi la bafundi sibakhiphe eLaboratory,” kusho uMnuz Ndlovu. Uthe enye yezingqinamba abayibonayo ukuthi kunabafundi bakaGrade 8 no-9, asebengenwe umkhuba wokusebenzisa izidakamizwa esikoleni sabo. “La bafundi baphuza utshwala okuyinto eyingozi ekusaseni labo, siyacela ukuthi kube khona ukubambisana nabazali ukuze siyinqobe le nto,” kusho uMnuz Ndlovu. Uthe abafundi babo abadala abebenza kahle babuye babacele ukuthi bazofundisa lezi zifundo akade bezazi kakhulu. IPhini likathishanhloko, uMnuz Ndlela Mpontshane, uthe ngaphandle kokuhlabana kwezemfundo, abafundi babo baphinde benze kahle nakwezemidlalo. “Isikole sethu sesithole izindebe eziningi emikhakheni ehlukene kwezemidlalo kubalwa ibhola lezinyawo nesibhakela,” kusho uMpontshane. Ngesikhathi Isolezwe likulesi sikole ngeledlule, lalamela omunye wabafundi abadala, uSphila Dlamini, efundisa abafundi iScience. USphila owathola o-distinction abayisikhombisa, manje wenza unyaka wesithathu ezifundweni zakhe zobudokotela. Uthe uyakujabulela ukubizwa esikoleni ukuthi azosiza ngoba ufisa ukubona abafundi abeza ngemuva kwakhe nabo bephumelela. “Kuyintokozo kimina futhi ngizizwa ngikhethekile ngokuthi isikole singikhethe ukuthi ngibe ingxenye yaso yize noma sengaphuma khona,” kusho uSphila. Uthe ufisa ukuthi ahlale eyisibonelo esihle kubafundi baseMavela. “Okunye engikwenzayo ukuthi ngihlale ngibakhuthaza ukuthi bangaphumelela ezifundweni zabo uma bezimisela,” kusho uSphila. Ilungu lo mphakathi elingumakhelwane nesikole, uMnuz Sanele Mngomezulu, lithe iMavela iyisibusiso emphakathini njengoba ikwazi ukukhiqiza abafundi abasezingeni eliphezulu yize isendaweni yasemakhaya. Asikho isidingo sokuthi izingane zethu sizifunele izikole kwezinye izindawo ngoba nathi sinaso isikole sethu esenza kahle futhi esiziqhenyayo ngaso,” kusho uMngomezulu. UMngomezulu ubonge othisha ngokusebenza ngokuzikhandla okwenza abafundi benze kahle. “Kubalulekile ukuthi sibabonge othisha uma benza kahle emiphakathini,” kusho uMngomezulu.   