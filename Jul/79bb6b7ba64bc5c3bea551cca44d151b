Lo mlimi omhlophe (80) okuthiwa uhlala yedwa kuthiwa uqale wavulela ngenhlamvu emfaneni obeyolanda izimbuzi ebezingene epulazini emini yasekuseni izolo, enqaba ukuthi azikhiphe. Kuthiwa umfana ohlala emzini oseduze kwepulazi uphuthunyiswe esibhedlela abakubo bayobikela amaphoyisa ngokudutshulwa kwakhe. UBrigadier Jay Naicker, okhulumela amaphoyisa kulesi sifundazwe, uthe amaphoyisa aphuthume kule ndawo ehamba nomxazululi. Uthe amaphoyisa afike kuleli pulazi akhuluma nomsolwa emchazela ukuthi azombophela icala lokudubula umfana. Uthe umsolwa uvulele ngenhlamvu ebhekise kuwo nawo aphindisela wafela lapho. Umthombo waleli phephandaba okule ndawo uthe abalimi abaningi bakule ndawo babhekene ngeziqu zamehlo nomphakathi ohlala eduze kwamapulazi abo, abanye badinwe ukuthi kunezicelo zokubuyiselwa umhlaba ezifakwe umphakathi abanye ababafuni abantu abakhe eduze kwabo. “Yinto ejwayelekile ukuthi abanikazi bamapulazi badle imfuyo yabahlala emapulazini abo noma abahlala eduze kwamapulazi abo,” kusho umthombo. UNaicker izolo uthe amaphoyisa abengakakuqinisekisi ukuthi umufi ungumlimi futhi alikho ilungu lomndeni wakhe ebeselitholakele njengoba ebehlala yedwa epulazini. “Asifuni ukuqagela ukuthi ungumlimi kuze kube sinemininingwane ephelele,” kusho yena. UMnuz Gcino Shabalala, usihlalo weLandless People Movement eMidlands, uthe lesi sigameko senzeka ngesikhathi lapho kusenezigcawu zokubonisana ngodaba lomhlaba ezithe cithi saka. “ Yisihluku esibi lesi okuthiwa senziwe yilo mlimi odubule umfana obezolanda izimbuzi, bekungcono nakho ukuthi unqabe ukudedela izimbuzi kodwa umfana wamyeka wabuyela ekhaya, ukumdubula ebusweni kukhombisa unya,” kusho yena.