Ngokusho komthombo weSolezwe ongathandanga ukudalulwa, lo mlisa okubikwa ukuthi ubehlala KwaMashu , ubesebenza kule ndawo njengoba kulethwa intuthuko. “Le ndoda egqitshwe yisihlabathi asiyazi njengoba besingazi nokuthi kukhona inkontileka entsha eyakhayo endaweni. Kujwayele ukuthi uma kufika ikontilaki entsha njengoba kwakhiwa nje endaweni, kuqashwe abantu bendawo, ” kuchaza umthombo. Umthombo othe ungaphansi kweSteering Committee, ukhala ngokuthi abatshelwanga ngenkampani entsha ezothuthukisa indawo. “Kuthe esephakathi emgodini lo mlisa obemba wawelwa yisihlabathi, washaywa isitini noma itshe elikhulu. Kusho ukuthi yilona elimlimaze kakhulu ekhanda.” Uthe lo mlisa nabanye bezinkotileka bafike bagumba umgodi eceleni kwase kwadilika isihlabathi nodonga lomuzi wowesifazane wasendaweni. Lo wesifazane kuthiwa ubebatshelile ukuthi bangambi eduze komuzi wakhe. Umnikazi wendlu ewelwe uphahla ongathandanga ukudalulwa uthe: “Udonga beluvele luntengantenga ngenxa yezimvula kodwa bengingazi ukuthi lungagcina seluwele kumuntu, “ kusho umnikazi wendlu. “Ngake ngaya ukuyochaza lolu daba kwabezezindlu kodwa kabazange bavele kuze kube yimanje. Uthe mabili amadoda abekade emba emgodini kwashona eyodwa, enye yasinda ngokulambisa. “Kuthe seluwile udonga ngaphuthuma ngayobheka ugandaganda ozokwazi ukugumba emgodini.” Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko.    