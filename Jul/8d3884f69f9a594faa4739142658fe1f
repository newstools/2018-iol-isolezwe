AMADODAKAZI kalowo owayeyinkosikazi kaDkt Nelson Mandela, uWinnie Madikizela-Mandela, asaqhubeka nokulwela ubunikazi bomhlaba kaMandela oseQunu okunesithabathaba somuzi kuwo. Ngokwephephandaba eliphuma ngeSonto, iSunday Times, uZindzi noZenani Mandela, sebefake lolu daba eNkantolo yoMthethosisekelo ukuphikisa isinqumo senkantolo yokudluliswa kwamacala (Supreme Court of Appeal), esachitha uMdikizela-Mandela ngesikhathi efuna ubunikazi bale ndlu. Encwadini yamafa eyashiywa nguMandela, umuzi waseQunu washiywa ezandleni zeNelson Rolihlahla Mandela Family Trust, ukuze kuhlomule umndeni wakhe wonke ngayo. Umuzi njengamanje uphethwe ngunkosikazi kaMandela, uNkk Graca Machel. Umhlaba ofunwa ngamadodakazi kaMadikizela Mandela wanikezwa uMandela ngeminyaka yama-90, waba ngaphansi kwegama lakhe yedwa. UMadikizela Mandela udlule emhlabeni egqigqa izinkantolo ezama ukuguqula lesi sinqumo. UMadikizela-Mandela wayekholelwa ngukuthi ngokomthetho unelungelo lokuba ngumnikazi walo mhlaba okwakhiwe kuwo lo muzi. Waveza ukuthi lo mhlaba wawunikezwa ngo-1989 kodwa wanaka ngo-2014 ukuthi wawungaphansi kwegama lika-Mandela, nokuyilapho eqale ukuphakamela lolu daba. Inkantolo enkulu e-Eastern Cape ngokunjalo nenkantolo yokudliliselwa kwamacala bamchitha uMadikizela-Mandela.  UZindzi noZenani bathi sekuyibo abazoqhuba lolu daba njengoba bekholelwa ukuthi unina kwakumele anikezwe amalungelo obunikazi bomhlaba naye. UMadikizela Mandela udlule emhlabeni nonyaka. Wahlukana noMandela ngo-1996. IOL