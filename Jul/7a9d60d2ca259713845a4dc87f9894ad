Kuthiwa esuphamakethe kungene iqulu lamadoda angaziwa ukuthi abemangaki ehlome shi, aqonda kwimenenja  ayikhomba ngesibhamu eyiphoqa ukuthi ayikhiphe imali. Umnikazi wesuphamakethe okuthiwa ubekhona ngaphakathi udubule ebhekise kwamanye amadoda okuthiwa abesegcwele lesi sitolo eqaphile, nawo aphindisela. Umthombo wephephandaba uthe ngesikhathi kudutshulwana amanye amadoda abeqhubeka ehamba nemenenja eyikhombe ngesibhamu,  yawakhombisa ukuthi imali igcinwe kuphi, ayishaqa maqede abaleka. Abanye basale enkundleni ngesikhathi itholene phezulu nomnikazi wesitolo. Okhulumela amaphoyisa kulesi sifundazwe uLt Col Thulani Zwane usiqinisekisile isigameko, wathi kusolwa ukuthi ebebehlomile badubule nekhasimende ebelizothenga. “Ngesikhathi abanye bephendulana ngenganono nomnikazi wesuphamakethe, abanye bakwazile ukuthatha isamba semali esingakadalulwa, babaleka,  besebenzisa izimoto ezimbili. Abasolwa ababili basale enkundleni kwatholakala  izibhamu ezimbili ezingekho emthethweni endaweni yesigameko,” kusho uZwane. Uqhube wathi kuvulwe icala lokuphanga, elokuzama ukubulala nelokutholakala nesibhamu esingekho emthethweni, esiteshini samaphoyisa eKranskop. “Kuzophenywa ngezizathu eziholele ekutheni kudutshulwe abashonile. Amaphoyisa akulesi siteshi ngokubambisana namanye akwezinye iziteshi asemkhankansweni wokuthungatha abasolwa abababalekile. Umthengi odubulekile uphuthunyiswe esibhedlela,” kusho uZwane.