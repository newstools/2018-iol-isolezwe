KUTHIWA usacanasa osolwa ngokubulala owokufika waseMalawi, owadutshulwa emasontweni  amabili eMgungundlovu kubangwa uR20. Zikhathazekile izihlobo zikaMnuz Dawdi James (25) odabuka eMalawi, owadutshulwa ngoJuni 8, edolobheni eMgungundlovu. Umufi wayedayisa amaCD omculo wokholo kaLindani Magwanyana. UMagwanyana uthe bathole ukuthi uJames wadutshulwa ngomunye wabasebenzi beSibiya Funerals eMgungundlovu. “Sithe uma siya emaphoyiseni sizama ukulandela kwathiwa kumele siqoqe ubufakazi. Sinabo ofakazi ababona uDawdi edutshulwa ngoba yindawo okudayisela kuyo abantu abaningi. Sisazama nokuthi sithole amakhamera asezitolo  eziseduze ukuthola ukuthi kwenzekani ngosuku lwesigameko,” kuchaza uMagwanyana. UMnuz Vusumuzi Sibiya, ongumnikazi wamakhaza okuthiwa kusolwa omunye wabasebenzi bakhe, uthe uyalwazi udaba. Uthe wabikelwa uMagwanyana ngokubulawa kukaJames. “Nganikela ngokudla ukulekelela emngcwabeni. Mayelana nokusolwa komsebenzi wami ngeke ngiphenye abantu ngoba udaba olubucayi lolu. Nginamagatsha ayisishiyagalombili, ngeke ngazi nokuthi owakuphi osolwayo. Ngizimisele ukubambisana namaphoyisa ngisho efuna ukuzokhomba osolwayo,” kusho uSibiya. Okhulumela amaphoyisa KwaZulu-Natal, uColonel Thembeka Mbele, uthe kusaphenywa akukaboshwa muntu.       