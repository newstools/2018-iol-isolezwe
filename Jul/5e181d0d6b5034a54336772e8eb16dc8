Lesi sexwayiso sikhishwe okhulumela umnyango, uMnuz Elijah Mhlanga, othe mihla namalanga bayazibamba izitifiketi ezingombombayi zakwa-matric. Usho lokhu nje umkhandlu oqinisekisa izingabunjalo bemiphumela, Umalusi, ugxeke ama-website amabili aveza ukuthi akha izitifiketi zika-matric ezingombombayi. Umkhandlu uthe kuyicala ukuthi kungabakhona abaveza ukuthi bakha lezi zitifiketi. “Sihlale sizibamba izitifiketi ezingombombayi, ezinye zithunyelwa izinkampani ezifuna ukuqasha abantu ezifuna ukuthi sibheke ukuthi izitifiketi zika-matric aziwona umbombayi. Kuyicala ukwakha isitifiketi sika-matric. Bakhona abantu ababoshiwe, abanye babo iphoyisa lodumo laKwaZulu-Natal, uVincent Mdunge, nelinye eliyisikhulu eLimpopo elathenga isitifiketi sika-matric,” kusho uMhlanga. Unxuse abantu ukuthi baphinde bayobhala * -matric kunokuthi bathenge izitifiketi. “Lokhu kubukela phansi nemizamo kahulumeni yokulwa nenkohlakalo. Sinxusa amalungu omphakathi ukuthi aqaphele aphinde abike emaphoyiseni abantu abadayisa izitifiketi. Bangabika enombolweni yalo mkhandlu: 0800 000 889.’’ Ngokwalo mkhandlu, lawa ma-website abalula ukuthi uyakwazi ukuthenga isitifiketi sika-matric, iziqu, izincwadi zokushayela, izitifiketi zokuzalwa nezokufa. Ngokwalo mkhandlu lawa ma-website athi:www.fakematricandcertificate.co.za nethi:ww.registermatriccertificates.co.za.