Ekhuluma engqungqutheleni ebidingida udaba lomhlaba eCoastlands Hotel, eThekwini, izolo uMdidiyeli we-ANC KwaZulu-Natal, uMnuz Mike Mabuyakhulu, uthe umhlaba owu-13% osezandleni zamakhosi awukho ezinhlelweni zabo zomhlaba abazowuthatha ngaphandle kwezinxephezelo. “Akekho umuntu ofuna ukuthatha umhlaba weNgonyama Trust. Umhlaba esifuna ukuwuthatha ngaphandle kwezinxephezelo yilowo owu- 78% osezandleni zabamhlophe,” kusho uMabuyakhulu. Uthe kuyishwa ukuthi ithimba lalowo owake waba ngumengameli, uMnuz Kgalema Motlanthe, elaphakamisa ukuthi umhlaba weNgonyama Trust kumele uthathwe, alikaze lixoxe namakhosi nobuholi be-ANC KwaZulu-Natal. “Kusukela kuqale indaba yethimba likaMotlanthe siyakuqaphela ukuthi sekukhona amaqembu ezombusazwe angosomathuba asedlala ipolitiki eshibhile ngalolo daba ukuze azuze amavoti,” kusho uMabuyakhulu. Uxwayise ngokuthi udaba lomhlaba lubucayi wathi kumele luphathiswe okwezikhali zamaNtungwa. Uthe umbiko wethimba likaMotlanthe ususePhalamende akukathathwa sinqumo ngawo. “Njengoba siqonda ukuthi iPhalamende lisebenza ngendlela eqondile futhi ecacile kusazobhungwa ngombiko nomphakathi unikwe ithuba lokuthi uphawule ngawo ngaphambi kokuthi kuthathwe isinqumo,” kusho uMabuyakhulu. Ethula uhlelo lukaThuma Mina eKZN ngempelasonto uRamaphosa ukugcizelele ukuthi uhulumeni kaKhongolose awunazo izinhlelo zokuthatha umhlaba weSilo. Uphawule kanje ngemuva kokuhlangana neSilo emuva kwembizo kaZulu ebisoLundi lapho iSilo sishaye phansi ngonyawo sathi akekho umuntu ozoke alokothe umhlaba waso inqobo nje uma sisadla amabele. Isilo sithe sizowuvikela umhlaba waso njengoba uZulu enza ngesikhathi etholana phezulu namaNgisi ezimpini ezahlukene kudala. Ingqungquthela yayizolo ibihanjelwe yizikhulu zikahulumeni wesifundazwe, amakhosi, izinduna nabamele iNgonyama Trust. Bekukhona nelungu lesigungu esiphezulu kwi-ANC, uNkk Edna Molewa, noSolwazi Sipho Seepe.