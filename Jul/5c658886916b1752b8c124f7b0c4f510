Sikhuluma embizweni kaZulu ebibizwe yiso enkundleni yezemidlalo oLundi izolo, Isilo sithe ngeke sivume ukuthi kuthathwe ifa laso okuwumhlaba. “Mina angisabi muntu ukuthi nje ngiyahlonipha kodwa ngizowufela umhlaba wami uma kukhona abantu abazama ukuwuthatha,” kusho Isilo. Sinxuse ukuthi uZulu ubumbane wenze njengoba walwa eSandlwana nasempini yasoNdini ngesikhathi kuhlaselwa Isilo uCetshwayo kaMpande. “Ngiyazi ukuthi namanje nizoma niwuvikele umhlaba wenu njengoba nenza eSandlwana,” kusho iMbube. Inxuse uNkulunkulu ukuthi ayinike amandla ukuze ikwazi ukunqoba labo abahlela ukuntshontsha umhlaba wayo. ISilo siphinde sanxusa uMdali ukuthi abaxabanise kakhulu abaholi be-ANC njengoba behlela ukuyithathela umhlaba. “Ngifisa ngathi bangaxabana into abangayazi ngalento abahlela ukuyenza kumina, sekucacile ukuthi bayasizonda,” sisho kanje. Sithe asikaze sicabange ukuthi sizophathwa kanje ngesikhathi sentando yeningi. “’Sekuyacaca ukuthi ngesikhathi sizabalaza babesibuka nje bethi bazosibamba uma sesikhululekile njengoba manje sebebona ukuthi umhlaba wethu awusifanele,’’ kusho Isilo. Sithe sekucacile ukuthi uhulumeni akamthandi uZulu. “Usuke engakufuni umuntu ofuna ukukuphuca ingubo yakho, okuwumhlaba,” kusho Isilo. Sinxuse uZulu ukuthi ayibheke kahle lento yokuvotela abantu abangamfuni.”Laba bantu abasithandi bathanda ivoti lenu kuphela, bacabanga ukuthi siyizimpaka,” kusho imbube. Isilo siphinde samemezela ukuthi sekukhona nebutho lentsha nalo elicele ukuthi libambe iqhaza uma kwenzeka iphakwa. Umdidiyeli wamabutho kaZulu uMgiliji Nhleko uthe kungcono kufiwe. “UZulu uyafa evikela umhlaba nemfuyo, namanje kungcono sife,” kusho uNhleko. Umkhulumeli we-MKMVA kuzwelonke uMnuz Carl Niehaus uthe abahambisani nesiphakamiso esenziwa ilowo owayenguMengameli wakuleli uMnuz Kgalema Motlantlhe esithi akuqedwa umhlaba weNgonyama Trust. “Asikho isinqumo ebesisathathiwe mayelana nesiphakamiso sikaMotlanthe kodwa engingakusho ukuthi uMotlantlhe ububukele phansi ubuholi bomdabu ngokwenza lesi siphakamiso,” kusho uNiehaus. Amabutho abeqhamuka ezindaweni ezahlukene abuthelane enkundleni yezemidlalo efuna ukuzwa ukuthi uthini oNgangezwe lakhe ngodaba lomhlaba. Izolo bekulindeleke ukuthi Isilo siyiphake kodwa akwenzekanga.