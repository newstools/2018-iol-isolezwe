IVALWE ngezindaba ezibuhlungu ingqungquthela ye-ANC yokukhetha ubuholi KwaZulu-Natal ngesikhathi kuvela izindaba zokudutshulwa kubulawe omunye umholi obephethe izikhundla ezimbili ezinhlakeni zenhlangano. UNobhala we-ANCYL KwaZulu Natal uMnuz Thanduxolo Sabelo ubikele abezindaba ngefu elimnyama ngesikhathi kuqhubeka ingqungquthela izolo eDurban University of Technology. USabelo uthe uMnuz Bongani Usher Mkhize obulewe ubenguSihlalo we-ANCYL eCoastal KZN College aphinde abe yiPhini lakaSihlalo we-ANC eMlaza ku-ward 88. USabelo uthe nakuba imininingwane eminingi ibingakacaci kodwa bathole ukuthi uMkhize uhlaselwe abantu abangaziwa bamthela ngoyaba lwezinhlamvu. Ukhalele kakhulu umndeni nabo bonke abasondelene nomufi wathi mabalale ngenxeba. Kuthiwa laba bantu sengathi bebemlalele unyendle ngasekhaya ngesikhathi efika bangena bamcoboshisa. Lo mholi kuthiwa ubeke wavela engqungqutheleni ngaphambi kokuba abulawe. USabelo uthe bakhala ezimathonsi ngoMkhize ngoba ubeyisosha ebelisebenza ngokukhulu ukuzinikela embuthweni. "Izindaba ezibuhlungu lezi ngoba ubekhombisa izimpawu zokuba umholi okhaliphile. Siyafisa abenzi bobubi basheshe babanjwe babhekane nengalo yomthetho. “Sisasho namanje ukuthi sifuna kusheshiswe izinhlelo zokulwa nokubulawa kosopolitiki,’’ kusho uSabelo. Uthe okubaphatha kabi kakhulu ukuthi sengathi ukhona umkhankaso wokuqeda ngentsha kaKhongolose KwaZulu-Natal nokuyinto ebalalisa bungehli ubuthongo. Uthe akathandi ukuqagela ngokubulawa kukaMkhize wathi kodwa asikho isizathu abasasitholile ebesingaba ysisisusa sodweshu. USabelo uthe ngeke baphumule singakabibikho isixazululo namaqhinga acacaile okulwa nokubulwa kosospolitiki esifundazweni. Ukubulawa kosopolitiki kulesi sifundazwe kuyinsakavukela umchilo wesidwaba njengoba kuze kwasungulwa ikhomishini ebiphenya ngale nkiyankiya.