Lo mgwaqo kukhalwa ngokuthi sekuphele unyaka wasala dengwane kanti usudale izinkinga eziningi. Amabhasi athutha abafundi, kuthiwa awasakwazi ukufinyelela ezikoleni ezakhele uSuthu ngoba amabhuloho alo mgwaqo ashiywa engafakiwe kanti nezimoto okubalwa nezeSilo kuphoqeleka ukuba ziguduze ezindongeni nezimpawu ezixwayisayo azikho. UMnuz Mkhanyiseleni Nyokanyoka Zungu, oyilungu lo mphakathi uthe, sebebe nemihlangano eminingi neziphathimandla zomnyango befuna incazelo kodwa akukho okuqhubekayo. “Lo mgwaqo bayeka ukuqhubeka nawo ngo-2016. Bashiya umagebhugebhu, kangangokuthi amabhuloho amabili abhekene ngaseNyokeni awafakiwe, kunezindonga ezivulekile nokuphoseka kuzo izimoto nezinkomo zethu. Kunomuntu ebesimngcwaba nje kulezi zinyanga ezedlule ngemuva kokuthi imoto ayehamba ngayo nabanye yaphonseka odongeni kwelinye lamabhuloho angaqediwe, balimala abanye yena washona. Sibuhlungu kabi ngoba nezingane zesikole sekuphoqa ukuba zihambe amabanga amade ziye ezikoleni ngoba amabhasi awakwazi ukuguduza kulezi zindonga okufanele zifakwe amabhuloho, ajika endleleni. Ngisho izimoto zeSilo zihamba kanzima,” kusho uZungu. Uqhube wathi kubenomhlangano abaxoxe kuwo ngezikhalo nomnyango kodwa batshelwa ukuthi kushoda udizili. Uthe okubuye kubacasule ukuthi ngoJulayi 27 kunomcimbi omkhulu wokuzalwa kweSilo kodwa abazi ukuthi izicukuthwane ezimenyiwe zizohambaphi uma kunjeyana. Uqhuba wathi babona sengathi inhloso ukuba neSilo sigcine sivelelwe ingozi ngoba lomgwaqo mubi. UMntwana uBheki Zulu wasoSuthu, obuye abenguSomlomo wakwaNongoma uthe, baphatheke kabi ukuthi kuze kube nje yingoba imisebenzi ayinikezwa abantu bendawo. Uthe njalo kuhlale kulandwa izinkampani zakude ukuba zizosebenza KwaNongoma bese zehluleka. UMntwana uThulani Zulu okhulumela iNdlunkulu uthe abasazi bazokwenzenjani ngoba balubikile udaba kuziphathimandla zomnyango kodwa akekho osukumayo. “Thina akukho esesingakwenza ngoba siwubikele umnyango ngalo mgwaqo kodwa namanje akwenzeki lutho. Siphatheke kabi ngoba nomphakathi usenkingeni futhi usengozini,” kusho uMntwana uThulani. Okhulumela umnyango, uMnuz Kwanele Ncalane uthintiwe, wathi usemhlanganweni. Uthunyelelwe imibuzo ngomqhafazo ebimchazela ngesimo sezikhalo ngalo mgwaqo. Kuze kwashaya isikhathi sokushicilela engakaphenduli.