BAZODLA ngamapayipi abathengi baseNingizimu Afrika njengoba uphethroli uzophinde unyuke futhi ngo-19 cents ngo-Agasti. Esitatimendeni i-Automobile Association (AA) imemezele ukuthi ucwaningo lwayo luveza ukuthi uphethroli uzonyuka ngo-19 cents ilitha bese elikadizili linyuka ngo-13 cents kuthi elikapharafini linyuke ngo-22 cents. FUNDA: Kuzosisiza bathengi ukubopha izifociya, sibi isimo somnotho “Uma intengo kaphethroli iqhubeka nokuba kuleli izinga ekulo kule nyanga nakanjani siwubona unyuka kwezayo. Intengo ka-oyela nayo iyimile ndawonye iyehla iphinde inyuke okwenza sibone ukuthi uphethroli uzonyuka,” kusho i-AA. Bathe nokho irandi lithe ukusimama ngesonto elidlule kodwa lokhu akuwenzanga umehluko kwazise belingenzi kahle ngoJuni. FUNDA: 'Akusiye uhulumeni onyusa intengo kaphethroli' UMnuz Layton Beard obhekelele ezokuxhumana kwi-AA uthe abampofu bazodla ngamapayipi ikakhulu labo abasebenzisa uphethroli ukupheka, ukukhanyisa nokubasa. “Ukunyuka kukaphethroli kusho ukuthi sonke sizophila kanzima ngoba uyabiza kuyimanje. Sikholwa wukuthi uhulumeni kufanele alubhekisise udaba lwentela kaphethroli enye eyiswa esikhwameni sabasiza abalimale emgwaqeni iRoad Accident Fund (RAF) ngoba iyona eyenza ubize kakhulu. Kufanele ayehlise le ntela ukuze uphethroli uzobiza kancane,” kusho uBeard.  - @BoniMoh  