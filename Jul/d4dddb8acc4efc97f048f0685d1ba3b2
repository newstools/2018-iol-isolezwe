“NOMA ngubani oshushiswa ngokungemthetho, bonke abantu kumele basukume bameseke futhi bamvikele.” Usho kanje uMnuz Jacob Zuma, owayenguMengameli wezwe ethula inkulumo yakhe ngemuva kokuvela enkantolo eNkulu yaseMgungundlovu ngoLwesihlanu. UZuma ubevele ngamacala enkohlakalo, ukukhwabanisa nokushintshisana ngemali. Uthe uhlabeke umxhwele ngendlela abantu abaphume ngayo ukuzomeseka kuleli cala. “ENingizimu Afrika sengibonile ukuthi akekho umuntu ongasukelwa amabhubesi ayekelelwe,” kusho uZuma. Uthe usebonile ukuthi amandla enkululeko akhona, awawelanga phansi. NgokukaZuma, akekho oyomvimba ukuthi akhankase njengoba kuza ukhetho luka-2019. Uthe ziseziningi izinto okumele zenzelwe abantu bakuleli. “Okhethweni oluzayo, ngifuna i-ANC iwine ngamalengiso ukuze ikwazi ukulungisa izinto eziningi emphakathini.” Enye yezinto athe ufuna ilungiswe yintando yeningi. Njengamanje uthe intando yeningi esebenzayo ePhalamende ivuna amalungu amaningi eqembu elithize. Uthe uma i-ANC iwina ngamalengiso okhethweni oluzayo kuzoshintsha kusebenze intando yeningi yomthethosisekelo. NgokukaZuma uma sekusebenza intando yeningi yomthethosisekelo kuzophela ukuyisana ezinkantolo kwamaqembu. UZuma ugqugquzele abantu ukuba baphume ngobuningi babo, bayovota ngonyaka ozayo. “Ngeke kusisize ukuthi sidube singavoti ngoba sithi asimfuni umuntu othize,” kweluleka uZuma. Mayelana necala lakhe, uthe abameli bakhe abasha batshele uMbuso ukuthi bayalichitha leli cala, ngoba abasafuni liphinde lithethwe kwazise phela ukuthi selithathe isikhathi eside. Uthe ukudonsa kwalo isikhathi eside kukhombisa ukungabikhona kobulungiswa. Njengoba icala likaZuma lihlehliselwe uNovemba 30, uthe abameli bakhe bazofika ngalo usuku nezethulo ezizochaza ukuthi kungani bethi icala alichithwe lingabe lisaqhubeka. Uthe kuzocaca kahle ngonyaka ozayo ukuthi icala lakhe lizobe limi kanjani njengoba sekuphele iminyaka engu-17 lilokhu lingena ezinkantolo, lichithwe, liphinde livuke.