SEKUQUBUKE uvalo emphakathini waKwaXimba kuWard 1, eNtukusweni, ngaphandle kwaseThekwini kulandela ukudutshulwa kukasihlalo wekomiti lokuphepha ongusomabhizinisi phambi komndeni wakhe. NgoMsombuluko ebusuku kuthiwa kufike abantu abangaziwa emzini kaMnuz Mandla Mabaso (47), oyilunga eliqavile le-ANC kule ward , becela usizo kanti ngesikhathi ebavulela ukuba abasize kuzwakale sekuqhuma isibhamu. Ngokuthola kweSolezwe, abasolwa bebecela ukuba badonselwe imoto yabo ebiphaphalazile yaphuma emgwaqweni. Umufi kuthiwa uthe ubona sengathi uzoba mkhulu lo msebenzi wabe esephuma endlini ethi uyobacelela usizo nakumakhelwane ngesikhathi edutshulwa. Umndeni wakhe okubalwa unkosikazi nezingane kuthiwa bebengaphakathi endlini ngesikhathi edutshulwa umufi. Ikhansela lakule ndawo, uMnuz Musa Mkhize, lithe umphakathi uthuka izanya njengoba kungumuntu wesihlanu ukubulawa kule ward esikhathini esincane. “Sikhathazekile ngezokuphepha kule ndawo njengoba sekubulewe umuntu wesihlanu kuyo esikhathini esincane nje. Kunabefundisi ababili ababulewe, owesifazane owadutshulwa nomunye wesilisa. “Bonke laba babulawa emzini yabo phambi kwemindeni yabo kodwa akekho oboshwayo. Lokhu kuyasikhathaza kakhulu futhi kwenza singawathembi amaphoyisa,” kusho uMkhize. Leli khansela lithe lo somabhizinisi kuningi abekwenzela umphakathi nokwenza badideke ukuthi kungani ehlaselwe. “Umufi ubeyilungu eliqavile le-ANC, engusihlalo ekomitini elibhekelele ezokuphepha (CPF), ephinde abe semakomitini ezigungu zabazali ezikoleni. Ubengusomabhizinisi owusizo kakhulu emphakathini emkhakheni wozokwakha,” kusho uMkhize. FUNDA: Owe-ANC ufele uR500: izinsolo Okhulumela amaphoyisa KwaZulu-Natal uColonel Thembeka Mbele, uthe amaphoyisa aseMsunduzi aphenya icala lokubulala. “Ngokophenyo olusenziwe, umufi ona-47 waseNtukusweni ubizwe abantu abangaziwa ngaphandle kwendlu yakhe base bamdubula. Udutshulwe amahlandlu amaningi. Uphuthunyiswe esibhedlela wafike washonela esibhedlela. Imbangela yokubulawa kwakhe ayaziwa. Kuvulwe icala lokubulala, kusaphenywa akekho osaboshiwe,” kusho uMbhele. Imizamo yokuthola ukuphawula komndeni kamufi ayiphumelelanga izolo njengoba ucingo labo belukhala lungabanjwa.