Kuthiwa uMnuz Thabani Mthalane (28) wayekade elamulela isihlobo sakhe nomunye wabangani bakhe ngayizolo anduba atholakale eshiswe nomjondolo washona ngeSonto ezintatha. Umthombo osondelene nalolu daba uthe amalungu omphakathi avuswa ukuzwa izwi lakhe ekhala,  athi uma ephuma afica sekusha umjondolo ayelele kuwo okungowesihlobo sakhe esasixabene nomngani wakhe. Uthe uMthalane wayelamulela umngani wakhe nesihlobo sakhe naso esasikade sigaxele silamula. Kwakuqale ngokuthi umngani kaMthalane osolwa esigamekweni sokushona kwakhe axabane nomakhelwane wakhe emuva kokuthi omunye umakhelwane eshayiswe yimoto ntambama ngoMgqibelo odlule. “Lona ayexabana naye wasuke wakhala edabukela lona owayeshayiswe yimoto kodwa umsolwa osolwa ngokubulala uMthalane wamshaya ngempama nangamaqupha ebuza ukuthi umkhalelelani,” kusho umthombo. Kuthe uma isihlobo sikaMthalane silamula, umsolwa wajikela kusona wasisabisa ngokusidubula. “UThabani watshela lona oyisihlobo sakhe ukuthi baye kolala bangazikhathazi ngomsolwa. Bathe uma bengakalali isihlobo sakhe sathi sisaphuma siyabuya. Kuthe uma engasekho nathi sahamba. Kudlule isikhashana umsolwa wabonakala esethela upharafini emjondolo okwakulele kuwo uThabani kodwa bafika omakhelwane bawucisha umlilo. Uthe uma esebona kungashi waphinde wabuya washisa kodwa wakhuzwa, kwaphinde wacishwa umlilo. Umsolwa waxolisa wathi uyolala,” kusho umthombo. Uthe uMthalane wayephuze kakhulu engavuki uma evuswa. Bamyeka walala bezitshela ukuthi umsolwa ngeke asabuya. “Omakhelwane ababeseduze bezwa ekhala kanye uThabani. Sikholwa ukuthi umsolwa waqale wamgwaza,” kuqhuba umthombo. Uthe isidumbu sakhe satholakala siguqile emjondolo wesihlobo sakhe kushe yonke into. Okhulumela amaphoyisa KwaZulu-Natal, uLt Thulani Zwane ukuqinisekisile ukuthi kuboshwe umlisa oneminyaka engu-27 mayelana nesigameko sokushiswa kukaMthalane elele. Umsolwa bekulindeleke ukuthi avele enkantolo yemantshi  yaseVerulam maduzane.