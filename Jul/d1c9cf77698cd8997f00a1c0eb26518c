YIZE ukuqonywa kwamadoda amadala yizintokazi ezisencane ngeminyaka  bekwenzeka phambili kodwa muva nje kubukeka kudla lubi eNingizimu Afrika njengoba sekukhona nama slay queens. Lokhu kuholela ekutheni iningi lamadoda amadala ligcine lishada nalezi zintokazi ezisezincane ngokweminyaka. Okushaqisayo ukuthi iningi lale mishado ayiphumeleli. Lokhu kufakazelwa nayizibalo zakamuva zocwaningo lwabeStatistics South Africa. Ucwaningo lwakamuva luveza ukuthi eNingizimu Afrika amadoda amadala ashadelwe yizintokazi ezisencane, kukancane umshado wabo uhlale isikhathi eside ngaphandle kwezingqinamba. Kuthiwa u-44% wale mishado awuhlanganisi ngisho iminyaka eyishumi, okwenza kwande nesibalo samadivosi. Okwenza imishado eminingi ingaphumeleli ukuthi iningi labesilisa lishada izintokazi ezincane kakhulu ngokweminyaka. Babalelwa ku-76% abantu besilisa bakuleli abashade nezintokazi ezisencane. Lesi yisibalo esithusayo uma siqhathaniswa nabesilisa abangu-16% abangoBen 10 kubantu abashadelwe nabo bese kuthi u-8% abesilisa abashadelwe wontanga. Kuthiwa izimpohlwa yizona ezigaxela kakhulu ngoba u-94% wazo usuke ushadelwa abesifazane abangazi lutho ngomshado nabangakaze bashadwe. Bese kuthi u-1% kube yilabo abashadelwa abesifazane abadivosile abasuke sebephinda. Lokhu akwenzeki nje kuhlanga lwabantu abathile kodwa zonke izinhlanga zakuleli zibhekene nengwadla. Uhlanga lwabamnyama luhamba phambili njengoba bebalelwa ku-31.7% abamnyama, amakhaladi 25.4%, abelungu 25.0% bese kuthi amaNdiya kube * -22.4%. Lezi zibalo zikhombisa ukuthi izinga lokudivosa kwabamnyama lenyukile uma liqhathaniswa nelabelungu ebebehamba phambili eminyakeni eyedlule. Uhlanga lwabelungu beludivosa lungakahlanganisi ngisho iminyaka emihlanu, obekwenza luhambe phambili ngo-22.6% kodwa lehla izinga kusukela ngo-2003 kuya ku-2016. Ongoti bezobudlelwane nemishado nabo babhekene nomsebenzi omkhulu njengoba bezama ukulekelela abashadile ababhekene nalezi zinkinga. Ungoti weFamily And Marriage Society of South Africa uNandipha Mabindisa uveze ukuthi le mishado isikhathi esiningi isuke iqale ngaphansi kobudlelwano obunemigomo nemibandela. Ngokuhamba kwesikhathi kugcine kungaseyona le nto abantu abebecabanga ukuthi kuzoba yiyona. “Abesifazane isikhathi esiningi basuke bengena emshadweni ngoba behehwa yimali noma bedinga uthando lomuntu omdala, angazange waluthola kuyise. “Ngesinye isikhathi kuba owesilisa ofuna umuntu azochitha naye isizungu kodwa agcine ehluleka owesifazane, akhumbule ukuthi usemncane usengaqala kabusha impilo. Kodwa akubona bonke ababhekana nezinkinga ezifanayo, abanye kuba yizinto ebezingaxabanisa nabantu abalinganayo ngeminyaka. “Yingakho sikhuthaza ukuthi bavakashele amahhovisi akaFamsa ukuze belulekwe,” kusho uNandipha. Lolu cwaningo luphinde luveze ukuthi  abantu besilisa phambilini bebekhonze ukushadelwa kakhulu beneminyaka engu-34 kuyaphezulu kodwa ngo-2012, zashintsha izinto bakhona nabangena emshadweni beno-36 ngokusho kocwaningo lwango-2016. Ongoti bathi ukuthatha isikhathi eside abantu bengashadi nakho kunomthelela ekutheni bagcine sebengena kulolu hlobo lomshado ongaphumeleli. IStatistics South Africa yenza ucwaningo ngo-2016, yathola ukuthi abalelwa ku-25 326 amadivosi aqhume ngo-2016 nje kuphela. Kulaba esebeqalile ukubhekana nezinkinga nabadinga usizo bangaxhumana namahhovisi akaFamsa eThekwini ku-031 202 8987.