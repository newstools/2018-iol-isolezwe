UMnuz Doctor Sangweni oyisazi somnotho enkampanini iDolsden Oracle, uthe uphethroli othengwa kwamanye amazwe uthengwa ngentengo ebekwe ngamazwe awukhiqizayo bese uma ufika kuleli ufakwe intela ehlukene okungekaphethroli nesiza abalimele ezingozini zomgwaqo. Uthe uhulumeni nokuntenga kwerandi kwenza iNingizimu Afrika iwuthenge ngemali eningi uphethroli. “Uhulumeni nguye olawula intengo kaphethroli ngokuthi uma usufike kuleli afake intela. Mhlawumbe ukube intela iyehliswa bese amagaragi eze nentengo yawo yamalitha ngabe kunokuncintisana phakathi kwawo. Akufanele intela imbe eqolo ngoba yilokho okwenza ilitha likaphethroli limbe eqolo,” kusho uSangweni. Mayelana nodaba lokuthi iNingizimu Afrika ikhiqiza uphethroli wayo wakwaSasol, umcwaningi wezomnotho, uMnuz Sakhile Dlamini uvumile ukuthi ukhona uphethroli okhiqizwa eNingizimu Afrika osuselwa emalahleni. “Kuyimanje iSasol ihamba phambili ezinkampanini ezikhiqiza uphethroli osuselwa emalahleni emhlabeni jikelele. Lo phethroli ubizwa nge-synthetic fuel futhi kudala waqala ukwenziwa kuleli, ngesikhathi uhulumeni wobandlululo evalwa ukuthi athenge uwoyela emazweni angaphandle. Ube esesungula iSasol okuyiyona ekhiqiza iSasol fuel eminyakeni engu-63 edlule,” kusho uDlamini. Uthe lolu hlobo lukaphethroli lwaqala ukwenziwa eGermany ngabo-1920 futhi uyasetshenziswa emazweni amaningi. UDlamini ucele abantu ukuthi babophe izifociya bathenge lokho okuyizidingo ngoba azikakenziwa izinhlelo zokwehlisa intela kaphethroli eNingizimu Afrika.