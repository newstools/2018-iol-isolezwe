UZahara uthe ngesikhathi eya esitolo ngeledlule ngalapho ehlala khona eGoli ubepha “abantula umsebenzi” imali kodwa bavele bamdonsa ngengalo bamgwaza. “Bazame ukuvula isicabha semoto ngenhloso yokwenza omunye umonakalo emzimbeni,” kusho uZahara ekhasini lakhe le-Instagram. Imizamo yokumthola izolo ayiphumelelanga njengoba ucingo lwakhe beluvaliwe. Umphathi weWarner Music, okuqopha kuyo uZahara, uTracy Fraser uthe naye ubengakaze amthole ocingweni. “Ngimshiyele umyalezo kwiselula yakhe. Angazi kahle ukuthi unjani kodwa ngiyacabanga ukuthi ungcono ngoba akekho nasesibhedlela,” kusho uTracy. UZahara uthe bekumele ayonandisa ekhonsathini e-United Kingdom ngoLwesithathu kodwa wangakwazi. Uveze ukuthi ikhonsathi ihlehliselwe u-Okthoba. UTracy uthe akakuboni okuzophazamisa ikhonsathi azoba nayo e-United States of America. “Ngikholelwa ekutheni uma unolofu wesinkwa ungakwazi ukusidla nomunye. Uma unoR1 000, uR5 ungaba wutho komunye,” kubhala uZahara.