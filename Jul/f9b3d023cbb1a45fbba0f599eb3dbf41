UMDLALI weCape Town City, uTeko Tsholofelo Modise ubalwa nabakhokhi bentela abangu-10 abahlawule imali ephakathi kuka-R2 000 kuya ku-R20 000 ngokungakhokhi intela. NgoMsombuluko iSARS ikuqinisekisile ukuthi lo mdlali webhola ubeboshwe nabanye abakhokhi bentela akade beziba iSouth African Revenue Service (SARS) ngesikhathi ibakhumbuza ukuthi abalethe imininingwane yabo yentela. Abanye abakhokhi bentela abahlawuliswe noTeko ngoMnuz Anapurani Samson Joseph we-Tidal Investments CC esePort Shepstone, uMnuz Christopher John Fletcher, uMnuz Farhad Ebrahim Limalia we-Aquawood Linen CC eseThewini, uMnuz Kevin Trevor Benjamin Steele, uNkk Suzanna Magdalena Steele weThermo Dynamic Cooling Solutions CC eThekwini. UMnuz Michael Sonnyboy Moloi uNksz Regina Pulane weHappy Recordings and Transcriptions CC eseGoli, uMnuz Niraj Ramral weSPS Distributors Pty Ltd esePort Shepstone, uMnuz Pieter Yzelle Morrison weTaxkon Ficksburg (PTY)Ltd, uMnuz Sivalingam GovenderÂ  omele iTrans SA eseThekwini, noMnuz Thinyane Duncan Leboea weQwaqwa Funeral Parlour CC Esitatimendeni esithunyelwe nguMnuz Sandile Memela obhekelele ezokuxhumana kwaSARS uthe ngo-Ephreli basho ukuthi bazobashushisa abakhokhi bentela abangathumeli imininingwane yabo yize bekhunjuzwa njalo. Kulesi sitatimende uthe uTeko nabanye abakhokhi bentela babekwe icala lokuphula umthetho wokukhokha intela ka-2011 balivuma bakhokha nenhlawulo. Uveze ukuthi bakhiphe amasamanisi angu-35 kwabangayikhokhi intela. Uthe angu-10 amacala aseshushisiwe nabantu bahlawula, awu-20 amacala ahlehlisiwe emuva kokuthi abakhokhi bentela bevele enkantolo. Amanye amacala angu-24 athunyelwe emaphoyiseni ukuze kuqhubeke nophenyo, amanye angu-25 aphenywa wuphiko lwakaSARS olubhekelele ubugebengu, azodluliselwa kubashushisi uma sekutholakele bonke ubufakazi obudingekayo. Bathathu abakhokhi bentela abafunwa ngamaphoyisa emuva kokuthi bengavelanga enkantolo ukuyobhekana necala lokungakhokhi.