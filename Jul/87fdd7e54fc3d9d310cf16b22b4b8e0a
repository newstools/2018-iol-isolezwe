UKingon wenze lesi simemezelo izolo esithangamini nabezindaba ebesise-Alberton, eGauteng. UNgqongqoshe wezeziMali, uMnuz Nhlanhla Nene, uthe uyathemba ukuthi iSARS izokwazi ukuqoqa u-R1.345 trillion. “Ngifuna ukuletha uzinzo kwaSARS futhi ngiyathemba ukuthi bazobuya nawo u-R1.345 trillion wentela njengoba sebeqalile abantu ukufaka imininingwane yabo. Yize umnotho wethu ungenzi kahle kodwa ngiyabathemba kwaSARS ukuthi bazoyiqoqa imali abathembise ukuthi bazoyifaka kulo nyaka,” kusho uNene. Uthe iSARS ibalulekile ekuthuthukisweni komnotho ngoba iyona eqoqela uhulumeni imali okufanele ayitshale ekufezeni izidingo zabantu. Uphinde wazama ukusiza abantu abebezofaka imininingwane yabo yentela kwaSARS e-Alberton. UKingon uthe ubengakayifaki imininingwane yakhe yentela ngoba akakwazi nokulala ngenxa yokuthi ufuna ukuqoqa imali engaphezu kwe-trillion. “Njengoba siyalelwe ukuthi siqoqe ngaphezu kwe-trillion angikwazi nokulala ngicabanga ngale ndaba. Sizosebenza ngamandla nethimba lami ukuqinisekisa ukuthi bonke abantu baseNingizimu Afrika bayayifaka imininingwane yentela,” kusho uKingon. Ugqugquzele abantu ukuthi bathumele imininingwane yabo yentela ngoba bazovala ngoSepthemba 21 ukwamukela imininingwane yabantu abazifikela emahhovisi akwaSARS bese kuvalwa ngoJanuwari 31 kulabo abafaka imininingwane yabo kwi-internet besebenzisa uhlelo lwe-eFiling. Ngonyaka odlule bangu-5.6 million abantu abafake iminininywane yabo yentela, uKingon uthe ufuna ukusidlula lesi sibalo kulo nyaka.