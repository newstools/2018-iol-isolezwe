Ngendlela okwenzeka ngayo, njengoba vele sanda isibalo samadoda azibulalayo ngenxa yezinkinga ezihlukahlukene, kusobala ukuthi eminyakeni emihlanu kusukela manje sizobe sinamadoda ambalwa ingxenye enkulu kuzobe kungabantu besifazane. Ama-mashi nemikhuleko ehlelwayo ngeke kusisize ngalutho kulobu bunzima esibhekene nabo. Okudingekayo wukuhlangana kwamadoda aqoqe nabafana abazofundiswa ngokubaluleka komuntu wesifazane nokuthi uyisidalwa esikhethekile kuMdali kwazise indalo iza ngomuntu wesifazane. Kungaba yinto enhle futhi uma kuzobuye kube khona  nezinhlelo kwithelevishini ezizolekelela kulo mkhankaso. Umkhuleko uwodwa ngeke usize ngoba ukukhuleka nje kuphela singenzi lutho kwakha isithombe sokuthi uMdali simenza isisebenzi sethu ngokuthi sizovele simtshele ukuthi sifunani bese esinika lokho esikufunayo. Kumele kube khona esikwenzayo bese kuba yima sikhuleka simnxuse uMdali ukuthi emizameni yethu asivulele izindlebe zalabo esizobe sibafundisa. Ama-mashi ewodwa ngokubona kwami awasizi ngoba kuvele kumashe abantu abangayenzi le nto emashelwayo yingakho kuthi kukade kukhona imashi uzwe ntambama sekukhulunywa eyokuthi sekuhlukunyezwe umuntu wesifazane kumbe ingane. Kunento ehlale ishiwo engelona iqiniso lena yokuthi abantu abenza lezi zinto bafelwe wonembeza. Iqiniso elimsulwa lithi unembeza womuntu awufi. Into eyenzekayo wukuthi umuntu uhlula unembeza wakhe. Unembeza uyamtshela ukuthi lokhu afuna ukukwenza akulungile kodwa yena avele athi pho kunani. Lokho kusho ukuthi usewuhlulile unembeza wakhe ngoba umkhuzile. Umuntu osahlulwa wunembeza wakhe yilowo okuthi uma efuna ukwenza okuphambene umkhuze unembeza bese eyawulalela. Akuqeqeshwe abafana ukuze babe ngamadoda akusasa aqotho bafundiswe ukuvuma ukuhlulwa onembeza babo. Indoda yangempela ehlulwa unembeza wayo okuthi noma ngabe ithukuthele kangakanani kodwa ingenzi into ephambene nentando yoMdali.  Thembenkosi Mbuyazi