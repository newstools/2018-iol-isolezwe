UMHOLI we-EFF uMnuz Julius Malema ubize i-ANC ngesipoki esicabanga ukuthi sisakhonya ekubeni kade yafa noDkt Nelson Mandela. UMalema okhuluma engancethezi, ukusho lokhu ngesikhathi ethula inkulumo emgubheni weminyaka emihlanu iqembu lasungulwa obusenkundleni yezemidlalo iSisa Dukashe, eMdantsane, eEastern Cape, izolo. Uthe uyayibuka i-ANC ihambe iqholosha izibiza nge-ANC kaMandela ekubeni sekusele ekaMnuz Cyril Ramaphosa noMnuz Jacob Zuma. Uthe bobabili banamanikinini abo njengoba uZuma emsole ngokubhubhudla imali yabakhokhi bentela akha ngayo isithabathaba somuzi eNkandla. Usole uRamaphosa ngokubulalisa inqwaba yabantu eMarikana. “Yekelani ukuthi sisuka kude. Siseka i-ANC kaMandela. I-ANC yangcwatshwa eQunu ngesikhathi kufihlwa uMandela. Le esisele isipoki se-ANC.” Uthe bayajabula ukuhlanganyela nabantu base-Eastern Cape enomlando okuqukethwe kuyo izingqalabutho zomzabalazo okubalwa uMnuz Steve Biko noNkk Winnie Madikizela-Mandela. Ukhwele wadilika kuMasipala waseBuffalo City athe wanikeza ithenda kaR20 million usomabhizinisi ukuze abamakethele umasipala wabo. Uthe bamtshele lowo somabhizinisi (amgagule ngegama) ukuthi bazohlangana kube ncane indawo, bazomfaka ejele. Uveze ukuthi lo masipala ubolile inkohlakalo njengoba kunezikhulu eziphoqa abantu besifazane ukuthi baqale baye nabo ocansini ngaphambi kokuthi babaqashe. Uphinde wakhwela wadilika kwimpunyela, uMnuz Patrice Motsepe, umsole ngokusebenzisa ubuhlobo bakhe noRamaphosa ukuzitamuzela imali kahulumeni. “UMotsepe kumele ayazi indawo yakhe, ukuthi ungusibari kaRamaphosa akusho lutho. Siyamxwayisa, akosibuza emndenini wakwaGupta,” kusho uMalema. Kanti usihlalo we-EFF, u-Advocate Dali Mpofu uveze ukuthi basazoqhubeka balwele ukubuyiselwa komhlaba kubantu abamnyama ngoba umnotho wabo ulele kuwo.