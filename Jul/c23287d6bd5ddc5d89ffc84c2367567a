SISEZANDLENI ze-Icasa isimangalo seDemocratic Alliance (DA) njengoba imangalele Ukhozi FM. IDA iqale yamangalela Ukhozi FM kwiBroadcasting Complaints Commission of South Africa (BCCSA) kodwa yehluleka ukufinyelela esinqumweni. IDA ikhala ngokuthi uNgqongqoshe wezokuBusa nokuBambisana uNkk Nomsa Dube-Ncube wenze inkulumo ohlelweni Indumiso olwethulwa nguSiya Mhlongo, ngoJuni 10 nonyaka ngeSonto ekuseni. Umholi weDA uMnuz Zwakele Mncwango ukuqinisekisile ukuthi bafake isimangalo. Uthe isimangalo basifake ngenxa yokuthi uNkk Dube-Ncube wasebenzisa ithuba elingafanele esemsakazweni ngokuphendula ngezinsolo ezimthintayo, esebenzisa isikhathi esikhokhelwe ngemali yabakhokhi bentela. UMncwango uthe ngokwazi kwabo isikhathi ayekusona uNkk Dube-Ncube kuKhozi FM siyakhokhelwa. Ngakho akufanele akhulume izindaba zakhe kodwa kufanele atshele umphakathi ngezinhlelo zomnyango awuphethe. “Umsakazi wabuza umbuzo engathinti umnyango kodwa wabuza ethinta yena uqobo ngezinsolo zenkohlakalo yaseNkandla naseMthonjaneni esimsola ngayo,” kusho uMncwango. Uqhube wathi: “Sifisa ukwazi ukuthi ngubani owahlela imibuzo? YiSABC noma ngungqongqoshe uqobo? Ingabe kubhalwe kwisivumelwano sokusebenza sikaCogta neSABC yini ukuthi angabuye asebenzise leli thuba ukuphendula izinsolo ezibhekene naye?” Uthe uma lokhu kuyiqiniso ngeke kusho yini ukuthi ungqongqoshe usebenzisa imali kahulumeni. “Kungani ungqongqoshe esebenzise isikhathi esikhokhelwayo ukuphendula izinsolo ezibekwe kuyena. Uphendule esebenzisa imali yabakhokhi bentela,” usho kanje. UMncwango uthe ungqongqoshe walithola ithuba lokuphendula kwinkulumo-mpikiswano eyaba khona ngoLwesihlanu ohlelweni Abasiki Bebunda. Kulolu hlelo kwakukhona uNkk Dube-Ncube, uMncwango nokhulumela uMnyango wezokuBusa nokuBambisana neziNdaba zoMdabu uMnuz Lennox Mabaso. UMabaso uthe akukho azokusho kulolu daba ngaphandle kokuthi iDA ayihlukane namanga. “Sisezinhlelweni esizozimemezela khona maduze mayelana nezinyathelo esizozithathela iDA njengoba isemkhankasweni wokungcolisa nokudicilela igama likangqongqoshe nelomnyango phansi. Sifuna baligeze igama lakhe nelomnyango,” usho kanje. Imizamo yokuthola okhulumela i-Icasa uMnuz Paseka Maleka ayiphumelanga njengoba ethe usemhlanganweni kwaze kwashaya isikhathi sokushicilela engatholakalali. 