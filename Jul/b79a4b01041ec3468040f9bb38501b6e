Ubusulahle ithemba umndeni kaLuyanda Simamane, obumthungatha nasezibhedlela, watholwa ngoLwesine eLamontville, eThekwini. Unina  kaLuyanda uNksz Vuyisile Simamane (21), uthe kuboshwe umzala wakhe. Kusolwa ukuthi ingane yebiwa ngowesifazane othandana nalo wesilisa oboshiwe. UNksz Simamane uthe lo wesifazane wayeqala ngisho ukumbona kodwa wayazi ukuthi uthandana nomzala wakhe. “Besingazani kahle nale ntombazane ebithandana nomzala wami futhi angiqondi ukuthi ngabe bebeyintshontshelani ingane. Sithole ukuthi ngoLwesine le ntombazane yafika kubo yashiya khona ingane, yabaleka. Unina washayela amaphoyisa ewabikela ngoba wayesola ukuthi yile ngane eyebiwe eHibberdene,” echaza. FUNDA: Kusolwa isihlobo ngengane eyebiwe UNksz Simamane obekhuluma nephephandaba esesibhedlela izolo, uthe ingane yangeniswa ngoLwesine ukuze ihlolwe isimo sempilo. Uveze ukuthi ulinde umbiko kadokotela namuhla mayelana nesimo sengane. Uthe namanje usamangele ukuthi bekuyini inhloso yokwebiwa kwengane yakhe. UNksz Simamane uthe bekunzima kuyena njengoba ingane ibingaziwa kodwa ujabulela ukuthi itholakale iphila. Uchaze umzala wakhe njengomuntu ophuzayo, osolwa nangobugebengu.  Uthe bebengahlali ndawonye kodwa ubevakasha kubo. UNksz Simamane uthe bese bebheke ngisho ezibhedlela bethungatha ingane. Uveze nokuthi ingane yakhe ithunjwa nje ibisancela ibele. Okhulumela amaphoyisa KwaZulu-Natal Lieutenant-Colonel Thulani Zwane uthe ingane itholakale emzini thizeni eLamontville, ingekho esimeni esihle. Uthe kuboshwe owesilisa oneminyaka engu-21 esigcemeni sakwaV eMlaza. Uveze ukuthi umsolwa uvele eNkantolo yeMantshi eMzumbe ngoLwesihlanu, amaphoyisa asafuna umsolwa wesibili. Imininingwane yasenkantolo ibingakatholakali. Usana lwanyamalala ngoJuni lulele nonina, owavuka lungasekho. Bekuvele kusolwa owesifazane obethandana nomzala wakhe ngaleli cala.  