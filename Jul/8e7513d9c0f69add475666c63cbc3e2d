Ekhuluma emcimbini wokusonga inyanga yabantu abasha ehholo lomphakathi iMichael Gwala eNtshangwe, uMgcinimafa we-ANCYL uMnuz Thobelani Ncampalala, uthe bafuna ukuthi abantu abasha bangene ezinhlakeni ze-ANC ukuze nabo bahlale etafuleni uma sekuthathwa izinqumo. “Yingakho siyi-ANCYL KwaZulu-Natal sithi sifuna uqabane uMdumiseni Ntuli akhethwe njengoNobhala we-ANC KwaZulu-Natal, asididekile ngalokho esikushoyo, uMdumiseni uke wahola i-ANCYL eKZN futhi uyiqabane ekade lalinethwa zimvula uphinde abeyisibonelo kithina, sifuna ukuba yisifundazwe sokuqala lapho uNobhala we-ANC esifundazweni kungumuntu omusha,” kusho uNcampalala. Uthe i-ANC eKZN idinga umuntu onjengoNtuli kwesikanobhala njengoba isemkhankasweni wokuqeda indaba yezinhlangothi. NoSihlalo we-ANCYL eThekwini uMnuz Thembo Ntuli uhambe emazwini kaNcampalala wathi bangajabula ukubona uNtuli engunobhala wenhlangano esifundazweni. UNtuli uphakanyiselwa esikhundleni obekuhleli kuso uMnuz Super Zuma. Nakuba liphakanyiswa igama likaNtuli kodwa akhona amanye amaqabane afuna kubuye uZuma. UNcampalala uqhube wathi enye into abafuna ukuyibona ukuthi uNobhala-jikelele we-ANCYL, uMnuz Njabulo Nzuza, akhethwe njengelungu lesigungu esihola isifundazwe. “Sifuna ukuthi uNzuza uma esebuya eLuthuli House eseqede ihlandla lakhe abuye KwaZulu-Natal azoba essigungwini esibhekelele ukusebenza kwesifundazwe, iProvincial Working Committee,” kusho uNcampalala. Uthe uNzuza usesebenze ezinhlakeni ezahlukene enhlanganweni waze wafika eLuthuli House. “Omunye umholi esifuna akhethelwe esigungwini esihola inhlangano nguSihlalo wethu esifundazweni uMnuz Kwazi Mshengu,” kusho uNcampalala. Uthe njengobuholi besifundazwe baphinde bavumelana ngokuthi baseke unobhala wabo uMnuz Thanduxolo Sabelo kwesikamengameli we-ANCYL njengoba kuyiwa engqungqutheleni ngoSepthemba. Uthe bafuna ukubona abantu abasha babambe iqhaza kuyo yonke imikhakha kubalwa ekuholeni nakwezomnotho. Isolezwe lizamile ukuxhumana noMdumiseni Ntuli ngenhloso yokuthola ukuthi uzamukela kanjani izindaba zokwesekwa wuphiko lwentsha kodwa ucingo lwakhe belukhala lungabanjwa.