UNomasonto Zuma (17) obefunda uGrade 11 eSiyathuthuka High, ushe wangqongqa noMbusiseni Langa (18) ngentathakusa yangeSonto. Lesi sehlo kuthiwa sisuswe yingxabano ebiphakathi kukamsolwa nobeyintombi yakhe ebigada umjondolo oshile. Kuthiwa umsolwa wafika endlini ngezithuba zabo 9 ngoMgqibelo ebusuku ezobona uNksz Anelisa Vezi (24) okuthiwa bebethandana naye, ehlala kulo mjondolo onamakamelo amabili. Ingxabano isuswe wukuthi umsolwa ufice uNksz Vezi enoyise wezingane, kwaliwa. Elandisa Isolezwe uNksz Vezi, uthe ubesenamasonto amabili ehlukene nomsolwa wabuyelana noyise wezingane zakhe ezingamawele anezinyanga ezingu-17. “Bengicabanga ukuthi wamukela uma ngimtshela ukuthi sengibuyelene noyise wezingane. Ubevele engezile ngobuhle ngoba akazange angitshele ukuthi uyeza. Wafika walwisa uyise wezingane, ngaphuma ngabalekela kwamakhelwane. Izingane zami zize zathathwa ubhuti wakwamakhelwane,” echaza. Uthe ingxabano iqhubeke kwaze kwashaya izithuba zabo-11 ebusuku, omakhelwane banquma ukuthi umsolwa asale eselala khona endlini ngoba sekusebusuku. UNksz Vezi uthe yena walala kwamakhelwane nezingane. Kwelinye ikamelo elingaphandle elixhumene nendlu obekuxatshanwa kuyo, bekujwayele ukulala uLanga uma evakashelwe intombi yakhe. Kuthiwa kwezwakala ngezithuba zabo 2 ekuseni kusha endlini, izicishamlilo zafika emuva kwendaba. Kutholakale isidumbu sikaNomasonto nesikaLanga endlini. UMnuz Sthembiso Xulu onguyise kaNomasonto uthe ubengazi ukuthi uyathandana nomufi. Uthe waphuma ephethe ibhuku lesikole kungathi uyofunda. Uveze ukuthi ubehlakaniphile esikoleni futhi ethanda nokubhala izinkondlo. Oyisihlobo sikaLanga, uMnuz Thokozani Ntuli uthe ubenenyanga efike eThekwini ephuma KwaMaphumulo. “Intombi kamfowethu besiyazi ngoba ibijwayele ukumvakashela futhi ibingaqali ukulala. Ngesikhathi kuvalwe izikole yahlala isonto lonke. Umfowethu ubeya kule ndlu ngoba eseyolala ngoba lapho efikele khona indawo ayanele kahle. Sisola ukuthi umsolwa ubengazi ukuthi kunabantu abalele kwelinye ikamelo, ubethi ulaya intombi yakhe,” kusho uNtuli. Okhulumela amaphoyisa esifundazweni, uColonel Thembeka Mbele, uthe kuphenywa amacala amabili okubulala emuva kokutholakala kwezidumbu ezishile eNanda. Uthe umsolwa oneminyaka engu-33 uboshiwe wavela eNkantolo yeMantshi eNtuzuma izolo, kanti kushaye isikhathi sokuloba ingakatholakali imininingwane yasenkantolo yokuthi icala lihambe kanjani.