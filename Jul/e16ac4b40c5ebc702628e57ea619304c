IBANDLA lamaNazaretha ohlangothini lwaseKuphakameni lithi lilinde umndeni ozokhala ngokwenziwa ngumsakazi woKhozi FM uZimiphi “ Zimdollar” Biyela. Lokhu kuvezwe ngokhulumela leli bandla uMnuz Thetha Ngiba. Ubephawula ngodaba olusematheni lokuvela kwezindaba zokulotsholwa kukaZimiphi nguMfishimfishi Dlamini waseMzimkhulu. Emasontweni adlule uZimdollar uthe ibandla akhonza kulona eKuphakameni alihambisani nokushada okwesibili kumuntu wesifazane. UNgiba ukuqinisekisile ukuthi ibandla alikuvumi ukuthi owesifazane ashade okwesibili uma eke washada phambilini. Uthe ngumthetho webandla ohambisana nowesintu lona. UZimdollar ubeshadele kwaXulu phambilini njengoba sekubikwa ukuthi uzoshadela kwaDlamini manje. “Umthetho webandla ufana nowesintu uthi umuntu wesifazane ushada kanye. Uthi umuntu wesifazane akaqhoyiswa kabili. Thina njengebandla sicheme nomthetho kaNkulunkulu kuphela,” usho kanje. Ephawula mayelana nokwenziwe nguZimdollar, uthe ibandla labo aligxambukeli ezindabeni zomndeni. Uthe njengamanje awukho umndeni useke wabathinta beyibandla maqondana nokugana kukaZimdollar.