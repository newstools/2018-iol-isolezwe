Ukutshelwa komuntu omusha ukuthi ikusasa lakhe limfiliba kusuke kungasho ukuthi uyaqalekiswa ngalokho. Naba abaholi bombusazwe bamatasa balwa izimpi zabo zezikhundla, ukuze bezohlala bephethe kodwa abakhathalele ukuthi isizwe silimala kangakanani ngokwenza kwabo. Banomgolo ngempela abaholi bombusazwe ngoba into bona abayilwelayo wukuthi bahlale bephethe ngisho sebebona ukuthi bahlulekile ukuyisa izidingo kubavoti. Kunokuba kuthiwe bahlulekile kodwa kunalokho bangamane umunwe bawukhombe engxenye esikhundleni sokuthi umunwe bawubhekise kubona. Into futhi abayinkinga ngayo wukuthi uma kuphethe iqembu elithize, bangancamela ukuthi leyo mali behlale phezu kwayo kunokuba kugcinwe izidingo zabantu. Ingani phela babuye babuswe wukuthi kumele kuvele bona emphakathini khona bezohlala njalo bephethe kuze kubuye uJesu. Lokho njalo kwenziwa yiqembu limbe lezepolitiki. Kubulawa amakhansela ngenxa njalo yawo umgolo. Kubulawa abaholi ngenxa yawo njalo umgolo. Kugxijwana emithonjenei yezindaba yiwo njalo umgolo lowo. Kuhlaselwana mahlanze noma bukhoma ngenxa yayo njalo ipolitiki. Ngesikhathi besahlaselana kumele njalo ukuthi baphinde banikezwe elinye ithuba lokuthi baphathe iminyakanyaka. Sizofikaphi ingempela uma sinihlobo olunjena lwabaholi na? Ngiyazibuza ngiyaziphendula ukuthi ngabe isiphetho kuyoba yini, ngohlobo olunjena lwabaholi. Into engiyibona ngabaholi akukhona ukuthi bakhalela ukuthi bashintshe impilo yabantu njengoba besho. Mhlawumbe kungaba khona lokho kodwa okukhulu nokuhamba phambili, ukuthi kubuse amaqembu abo amanye engabusi. Okunye okubabusayo ukuthi bakhiphe amathenda ngendlela yabo. Kuthi kubantu kulethwe lokhu okumbalwa bese kudunyiswa kumiwe phezu kwendlu. Lokho sikujwayele uma kuzoba nokhetho  ngokuhlukana kwalo. Lapho ke intuthuko sisuke siyibona isigeleza njengamanzi. Kunele kungadlula lolo khetho bese kuthi nya. Siqhubeke-ke sithi sinabaholi abasithandayo kwalapho. Mina ngibuye ngisole nabo abavoti ngokuthi beqhube uthando phambili lweqembu noma lwamaqembu, yize  kubonakala ukuthi inqola iya eweni ngalo iqembu noma amaqembu. Inkohlakalo idla lubi kwabanye abaholi, hhayi bonke. Ithi noma isitholakele baphikelwe kuthiwa abayenzanga bayasukelwa. Kube sengathi bayaboshwa okungatheni. Uyothi uzwa yena kanye lowo msolwa ongumholi usegixabezwe ngesinonile isikhundla futhi. Ngamafuphi lokho kuyindlela yokumbonga ukuthi ukhwabanise kahle. Abaholi bethu baqokelwa ezikhundleni kwala noma ngisho benganamava azo futhi bengakufundele lokho. Kungenxa yokuthi kuyacatshangelwana ngoba nakhu wawubanjwe ndawonye umzabalazo wenkululeko. Yingakho iminyango ethize kahulumeni ihlala njalo inezinkinga ngenxa yalo uhlolo lukahulumeni olugwenxe. Bona kanye abaholi laba bansondo banolimi olubi uma bekhuluma, okuthi ekugcineni kushe izwe ngenxa yezinkulumo zabo ezingalungile ngisho nakancane. Nabo abavoti mabake beyifakele izibuko le ndaba yohlobo lwabaholi abasibusayo.  Yisemkhulu Nzimande EPORT SHEPSTONE