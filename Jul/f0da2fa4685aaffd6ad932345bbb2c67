AMAPHOYISA aphenya ngembangela yengozi okushone kuyo ababili emgwaqweni uN2 eMtubatuba ngoLwesibili. Ingozi idalwe ukushayisana kwezimoto ezimbili iVW Polo neloli, kwashayeka neToyota Rav 4. Ngokwesitatimende samaphoyisa iRav 4 ibilandela iPolo. Kuthiwa umshayeli wePolo ushintshe umzila waphambana nezimoto maqede washayisana neloli. Kubikwa ukuthi injini yePolo iqhume yasakazeka, yashaya iwindi langaphambili leRav 4. Omunye wabane abebegibele iPolo, uchithwe yimoto yamphonsa ezinsimbini ezibiyele umgwaqo. Kwabashonile kubalwa nomshayeli wayo, oshone esendaweni yesigameko. Omunye owesilisa obekule moto, uphuthunyiswe esibhedlela washona esekhona esibhedlela. Abesifazane ababili abebekwiPolo bangeniswe esibhedella belimele kakhulu. Bathathu abebekwiRav 4 nabo abalimalile bangeniswa esibhedlela. Okhulumela amaphoyisa KwaZulu-Natal uCaptain Nqobile Gwala, uthe ingozi yenzeke ngezithuba zabo 10 ekuseni ngoLwesibili.