Umyeni wowesifazane (41)  kuthiwa ubeselobole omunye wesifazane abezimisele ukubhalisa umshado naye wathola ukuthi vele useshadile futhi ushade i-civil marriage  engamvumeli ukuthi athathe omunye unkosikazi. Leli phephandaba lipotshozelwe umthombo walo ukuthi owesifazane ushaqwe wuphiko loMnyango wezaseKhaya olulwa nenkohlakalo ngaphakathi kulo mnyango luhambisana namaphoyisa entathakusa izolo. Umthombo uthe owesifazane wadinwa 
wagana unwabu 
ngesikhathi ezwa ukuthi umyeni wakhe ulobola omunye wesifazane. Wamcela umyeni wakhe ukuthi babhalise umshado wabo ngaphambi kokuthi ashadelwe okwesibili kodwa wenqaba. Kuthiwa wacela izeluleko kubangani bakhe abamluleka ngokuthi akathole umfundisi azomkhokhela. Kusolwa ukuthi owesifazane wacela umfundisi ongumgani wakhe ukuthi amshadise i-civil marriage isinyenyela nomyeni wakhe 
ngo-2012. Umshado wesintu bawushada ngo-2010 kodwa umyeni uze wathola ngo-2015 ukuthi useshade i-civil marriage. “Umyeni welamela umazisi (kamsolwa) usunesibongo esifana nesakhe. Wambuza 
unkosikazi ukuthi uwushintshe kanjani wathi akangabe esambuza ngoba sekwenzekile futhi akafuni ukuchaza ukuthi kwenzeke kanjani. “Wahlala isikhathi eside esacabanga ukuthi ngabe kwenzekeni. “Ugcine eseya eMnyangweni wezaseKhaya eyobheka ngoba elungiselela ukuthi ashade wathola ukuthi bashade nge-civil marriage. Ubengalufuni lolu hlobo lomshado ngoba lumvimbela ukuthi ashade isithembu,” kuchaza umthombo. UMnuz Cyril Mncwabe, imenenja yoMnyango wezaseKhaya KwaZulu-Natal, uthe indoda yathi ayinaso isitifiketi somshado, lesi okuthiwa inaso ayisazi 
ngoba yona nomkayo 
abakaze bawubhalise umshado wabo. “Kwaphoqeleka ukuthi siphenye ukuthi ngubani owamshadisa njengoba yena ethi akazi. Uphenyo lwethu saluqala ngaphakathi kubasebenzi bethu,” kusho uMncwabe. Uthe udaba lwanikezwa  uphiko lwalo mnyango oluphenya inkohlakalo ethinta abasebenzi bomnyango, iCounter Corruption Investigation. Uphiko lwalucwaninga ukuthi akekho yini 
umsebenzi womnyango othintekayo kulolu daba. Imiphumela yophenyo yaveza ukuthi akekho umsebenzi  womnyango obandakanyekayo, umnyango wamvulela icala lenkohlakalo. “Ngenxa yamanga akhe umnyango uze wabhala emqulwini wabantu abashadile kuleli ukuthi ushadile okwenza ukuthi sibe nezibalo okungezona, lokho kuyicala. “Abantu kumele 
bazi ukuthi uma 
kunesikhalo ngenkohlakalo siyayiphenya noma ngabe ibukeka incane kangakanani. Siwumnyango sinomgomo wokulwa nenkohlakalo,” kusho uMncwabe. Okhulumela 
amaphoyisa esifundazweni, uLt Col Zwane, uthe kuboshwe owesifazane oneminyaka ewu-41 ngecala lenkohlakalo ethinta umshado. Uthe kulindeleke 
ukuthi avele eNkantolo yeMantshi eXobho namhlanje.     