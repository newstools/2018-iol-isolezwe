Kuthiwa ugogo wale ngane uthintwe ngumakhelwane embikela ukuthi akaphuthume ngoba ingane isesimeni esingesihle ngoMsombuluko emini. Ugogo wengane, ozala uyise wayo ogama lakhe ligodliwe, uthe ufike ingane isesimeni esibi kungathi iyagula, iqulekile futhi inuka phu utshwala. Kukholakala ukuthi unina uyiphuzise wayishiya kanjalo. “Ngifike ngabuza ukuthi kwenzekeni enganeni umakhelwane wangibikela ukuthi ingane iphuze utshwala iphuziswa ngunina. Ngaleso sikhathi ingane beyingakhombisi mpilo futhi ibonakala engathi iphuziswe utshwala obuningi. Angazanga ukuthi iphuziswe hlobo luni ngoba angiphuzi futhi angizazi izinhlobo zotshwala. Ingane ngiyithele ngamanzi ukuze iphaphame, ikhombisa impilo ngoba nami kwayima ngethukile,” kusho ugogo wengane. Uthe uthathe ingane waya nayo ekhaya lapha ahlala khona, wayigeza wase eya nayo emaphoyiseni eyobika lesi sigameko. Ugogo uthe ukholwa ukuthi bekusanda kugamanxa ihora lesibili ngesikhathi ebizwa ebikelwa ngodaba lwengane. Uthe amaphoyisa abe esethungatha umama, amthola ebusuku eselele noyise wengane, beqinisile ezinkambini zikaFaro bobabili. “Bebe lele bengazi nokuthi ingane ikuphi. Kwayibona bebephuzile bengazazi. Amaphoyisa amthathile unina wengane ngoba kuvele ukuthi nguye ophuzise ingane,” kuqhuba ugogo. Ugogo uthe akavuni muntu phakathi kwabazali bale ngane, uveze ukuthi kade baqala ukuhlupha njengoba ethe useke wazama ukuhlala nengane kodwa babuye bayithatha. Uthe bayithatha emuva kokuthi ecele ukuthi bayithengele izimpahla zokugqoka ngemali yesibonelelo sayo esiholwa yibona. Uthe namanje ukholwa ukuthi bebesebenzise yona imali yesibonelelo njengoba bebephuza, beyihole ngesonto ngesikhathi kuqalwa ukuholwa. Ugogo uthe useyasaba ukuyithatha ingane ngoba unovalo lokuthi bangagcina bemthumelele ngabantu abaphuza nabo ukuze bamhluphe uma osonhlalakahle begcine bebaphucile yona, bayihlalisa naye unomphelo. Okhulumela amaphoyisa KwaZulu-Natal, uLt Col Thulani Zwane, ukuqinisekisile ukuthi unina wale ngane uboshiwe ngezinsolo zokuphuzisa ingane yakhe enonyaka utshwala nokuyishiya inganakiwe. Uthe amaphoyisa avule icala lokunganakekeli ingane kwase kuthi unina wayo waboshwa. Kulindeleke ukuthi unina wengane avele enkantolo yemantshi maduze.