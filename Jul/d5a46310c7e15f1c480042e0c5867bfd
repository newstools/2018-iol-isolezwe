Izinyunyana zithe kudingeka ukuthi umnyango uyibuyekeze le nto ngoba ekugcineni abafundi abasala dengwane. Ngokomnyango kumele kuthi uma kuhamba uthisha eya elivini kuqashwe ozovala isikhala sakhe aze abuye oye elivini ukuze umfundi angasali engafundi. UMnuz Allen Thompson, iPhini likaMengameli weNatu, uthe umnyango uhlose ukonga imali ngokungaqashi othisha abazovala izikhala. Uthe uthisha uya elivini yokubeletha aze abuye  isikhala sakhe singavaliwe. “Ngale nto umnyango uzama ukonga imali. Okubuhlungu wukuthi umfundi uyasala ezifundweni ngoba abanye othisha basuke bematasa namakilasi abo. Kuthi uma sekufeyilwa kukhalwe ngothisha ekubeni kuwumnyango ongazivali izikhala,” kusho uThompson. Uthe umnyango kumele unike amahhovisi ezifunda amandla okuthi aqashe othisha besikhashana ngoba yiwona asondele ezikoleni. Ukhale ngokuthi impendulo iyaphuza ukubuya enhlokohhovisi ngoba ziningi izikole. UMnuz Sihle Mchunu weSadtu esifundeni uMlaza, ekhuluma kwethulwa umkhankaso wokugqugquzela abenza u-matric ukuthi bazibambe ziqine njengoba sekusele izinsuku ezingaphansi kuka-100 babhale izivivinyo, ukhale kakhulu ngalolu hlelo wathi akumele kulindwe kusayine abantu abangu-10 ngaphambi kokuba kuqashwe uthisha. Uthe le nto ingase yenze bateleke ngoba abahambisani nayo. “Le nto ingenza siteleke ngoba asikwazi ukuthi singalinda kusayine abantu abangu-10 ngaphambi kokuba kuqashwe uthisha wesikhashana. Umnyango awuyibheke le nto.” UMnuz Nathi Ngcobo, obhekele ezokuqashwa kwabasebenzi emnyangweni, uthe yihaba ukuthi kusayina abantu abaningi ukuze kuqashwe othisha besikhashana. Unxuse othishanhloko ukuthi bangahlali namafomu emabhuthini ezimoto zabo bese efika ngemuva kwesikhathi kubona ngoba kuba nokubambezeleka. “Lolu hlelo salwenza ukuze sinqande ukuthi kumane kuqashwe othisha noma yikanjani. Yizinhlelo esazenza kodwa kuyashesha, uma besheshe beletha amafomu kuba lula ukuthi kusheshe izinto,” kusho uNgcobo. Umnyango waqhamuka nalolu hlelo ngemuva kokuthi ngoDisemba nyakenye sinyuke kakhulu isibalo sothisha abaqashwa ngale nyanga ekubeni izikole zavalwa ngasekuqaleni kwenyanga. Lokhu kwenza ukuthi kube yinhloko yomnyango kuphela ezogunyaza ukuthi kuqashwe uthisha uma kukhona oya elivini.      