Sikhuluma embizweni enkundleni yezemidlalo oLundi izolo, Isilo sithe kubuhlungu ukuphathwa ngabantu abantshontshayo. “Kuntshontshwa imali egameni labantu kuthiwe kwenziwa izinhlelo ekugcineni uthole ukuthi akuzange kwenziwe lutho,” kusho iMbube. Ikhale ngezikhulu zekomiti lezemihlaba ePhalamende ethi zigcwanekela amalungu ebhodi leNgonyama Trust. “Amalungu ebhodi leNgonyama uma ebiziwe ePhalamende afike adelelwe atshelwe ukuthi acabanga ukuthi KwaZulu kuseSwazini, bakhuluma kabi baze bafake negama lami ngingekho.” Sithe amalungu ebhodi laso adelelwa yizingane ezincane ngoba nakhu zingabahlonishwa. “NgiyiSilo samaZulu ngilindele ukuthi uhulumeni angihloniphe ngokweSihlalo engihleli kuso.” Ukuhlukunyezwa kwamalungu ebhodi laso kusiphatha kabi. Isilo siphinde sazwakalisa ukukhathazeka ngomkhuba osanda kuqala KwaZulu-Natal wokushiswa kwamaloli emgwaqweni. “Ngiyazi ukuthi abashayeli abamnyama bamaloli kunolwembu olikubona abadinga ukuthi bangulwe lona kodwa angikukhuthazi ukuthi kushiswe amaloli ngoba lokho kubalekisa umnotho.” Okusiphatha kabi kakhulu wukuthi ukushiswa kwamaloli kwenzeka KwaZulu-Natal. “Le nto kumele iphele ngoba izogcina isishintsha isithombe sodaba lomhlaba kugcine sekukhulunywa ngayo sikhohlwe wudaba olubalulekile lomhlaba okumele siwuvikele.” Izwe laseNingizimu Afrika lifana nelingenawo uhulumeni ngoba amaloli amaningi ashayelwa ngabantu bangaphandle. UMnuz Nkosentsha Shezi, weNafupa SA, uphakamise ukuthi kushintshwe ukuthi isifundazwe sibizwe ngeKwaZulu kuphela angafakwa uNatal. “UNatal kasimazi. Leli gama lenza ukuthi abacindezeli bahlale kuleli ngokukhululeka,” kusho uShezi. Imizamo yokuthola i-ANC kayiphumelelanga.