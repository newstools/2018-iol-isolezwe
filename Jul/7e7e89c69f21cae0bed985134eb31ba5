Umtapowolwazi, umnyango obususebenzise u-R1.9 million, ubuzophela njengoba wakhiwa. Kuthiwa ushiswe wumphakathi obukhala ngezidingo njengoba sekuphele isikhathi eside  unezikhalo ngokugqoza kwezidingo. Umtapowolwazi ongu-230 square metre, unendawo enganela abantu abangu-100 abakwazi ukungena kwi-internet. Ungagcina izincwadi ezingu-3 000 okubalwa nezincwadi zasezikhungweni zemfundo ephakeme nezinye izincwadi. UNgqongqoshe walo mnyango, uNkk Bongi Sithole-Moloi, uthe isikhungo esifana nalesi ngesokusiza intsha nabadala ngokuthi bafunde. Uthe umtapowolwazi ubuzosiza umphakathi uwufukule wanxusa ukuthi abantu mabazibike izigebengu ezenze lokhu. Kwenzeka lokhu nje uNgqongqoshe wezokuBusa ngokuBambisana neziNdaba zoMdabu esifundazweni, uNkk Nomusa Dube-Ncube, uqinisekise umphakathi wakule ndawo naseMazabekweni ukuthi uzoba namanzi ngaphambi kokuphela kwenyanga. “Ama-pump amanzi aselungisiwe, zimbalwa manje izinto okumele sizenze. Ukuxhunywa kwamanzi ngendlela okungeyiyo yikhona okwenze kwangaphuma amanzi kompompi.” Uthe imindeni ebalelwa ku-3 000 izowathola amanzi njengoba kulolu hlelo kutshalwe uR40 million. Uqhube wathi umnyango wakhe usuthole imali ukuze kwakhiwe i-gym ezosiza intsha. “Kunabantu abasha abangasebenzi abangenazo izikhungo ezizobagcina bematasa. I-gym izobasiza kakhulu iphucule impilo yabo.” Utshele umphakathi ukuthi uma ubhikisha mawungavali imigwaqo uvimbele abanye abasuke befuna ukuhamba ngokukhululeka.