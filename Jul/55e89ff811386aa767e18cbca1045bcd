Ngosuku lwesigameko kwashona abangu-11 kanti omunye wesi-12 kuvela ukuthi ushone izolo esibhedlela. UMnuz Phiwayinkosi Mthembu (33) waseMatimatolo obenamatekisi amahlanu kuthiwa udutshulwe eGoli enezinsizwa ezimbili zandawonye zakwaMngoma eKraanskop nazo ezishonile. Ilungu lomndeni kaMthembu elikhulume neSolezwe kodwa lacela ukuthi lingadalulwa ngoba lisabela impilo yalo lithe bahlalele ovalweni ngoba bayazi ukuthi ababulali bakamfowabo bazobuya bezifuna bona. “Sesiphilisa okwezinyamazane njengoba silandelwa, asisakwazi ukuhamba ngokukhululeka lapha emakhaya eMatimatolo naseGoli ngenxa yabafowethu balapha abafuna ukusibulala abayiziqhwaga embonini yamatekisi abanomona abangafuni ukubona abanye abantu besimama. Ukhona omunye umfowethu obesembonini naye owabulawa njengoba sekubulawa lona omunye manje, izitha zethu ziyazi ukuthi obani abasele abazoqhubeka nomsebenzi,” kusho leli lungu. Lithe kunomndeni waseMbulwane onamatekisi eGoli ocindezela abanye abantu baseGreytown eGoli ongafuni baphumelele. “Ayikho le nto yokuthi usoseshini obekukhona umfowethu ulwa nothile, kubulalana abantu bandawonye balapha eGreytown ngenxa yomona kuphela,” kusho leli lungu lomndeni. Lithe baningi abantu asebebulewe abasembonini yamatekisi eGoli kodwa baseGreytown. “Ziningi izidumbu esesizingcwabile zabantu balapha ababulalanelana eGoli,” kusho leli lungu. Lithe lo mndeni oqotha abantu usebenzisa izinkabi ezinye zakhona eGreytown. Siyasola ukuthi laba bantu abasoconge abantu besetekisini ukuthi nabo bebekhona emngcwabeni kamfowethu bezobuka ukuthi obani abakhona abazomngcwaba ukuze nabo bababulale,” kusho leli lungu. Liphethe ngokuthi lithi lifisa amaphoyisa sengathi angabalekelela babambe ababulali.