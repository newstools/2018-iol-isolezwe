LIGQEMEKE udume lwengozi iqembu lesicathamiya, INkandla Lucky Stars, ngokubulawa ngesihluku kwelinye ilungu layo okutholakale isidumbu salo sidindilizile ngezintatha zangoMsombuluko. UMnuz Phumlani Buthelezi (22), utholakale eMjahweni, eNkandla enamanxeba okungaqondakali ukuthi awani kanti kuthiwa ubecwiyiwe ezinye izindawo emzimbeni. Umphathi weqembu lesicathamiya abecula kulo, uMnuz Mazwendoda Zungu, uthe bafe olwembiza ngelungu labo. Uthe kuzothatha isikhathi ukuvala isikhala sakhe njengoba ubenekhono, ewuthanda nomculo. "Silimele kakhulu ngoba le ndoda ibiyilungu ebelizinikele kakhulu eqenjini kangangoba ubeke abambe izintambo uma ngingekho. Ziningi izingoma abezibhala bese sizilolonga ngazo, sizicule zibe mnandi sehlule ngazo amaqembu amaningi endaweni,’’ kusho uZungu. Uthe leli lungu bese lihlale eqenjini iminyaka eyisithupha futhi lingumuntu obethanda ukuthula noxolo. Leli phephandaba lithole ngabaholi basendaweni ukuthi umufi ubegcine ukukhuluma noyisemkhulu ngesikhathi kade eyobheka othize esibhedlela emuva kwalokho wanyamalala njengoba eze watholakala eseshonile esigangeni. Kuvele nokuthi isimo sibi emndenini kamufi njengoba bengazi nokuthi bazothatha ini bahlanganise nani ukuze angcwatshwe futhi uyisemkhulu usekhule kakhulu. Kuthiwa asiqali isigameko esifana nalesi kule ndawo njengoba kutholakale esinye isidumbu esicwiyiwe ngesonto eledlule. Kuthiwa lezi zigameko zishiye umphakathi uthuthumela, wesabela impilo yawo. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi kutholakale isidumbu sinamnxeba okulimala.