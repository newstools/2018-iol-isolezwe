Bathe uhulumeni wazi ukunyusa uphethroli nokubaphoqa ukuthi bakhokhe intela kodwa akabaxhasi ngalutho. Osomatekisi abangamalungu eKZN Taxi Alliance nabeSantaco batshele iCompetition Commission ukuthi bazoteleka ngoba uhulumeni akabacabangeli. USihlalo weKZN Taxi Alliance, uMnuz Jabulani Mazibuko, utshele uSihlalo weCompetition Commission, uMnuz Bukhosibakhe Majenge, ukuthi osomatekisi bathutha izinkumbi zabantu nsukuzonke kodwa uhulumeni akababhekeleli ngalutho. ICompetition Commission ibinesigungu esiphenya ngokunyuswa kwemali yokugibela nokusebenza kwezinto zokuthutha ezehlukene. UMazibuko uthe njengoba uphethroli uzobiza uR16 ilitha ngoJulayi bazoyinyusa imali yokugibela kodwa abakwazi ukuyinyusa njalo ngenxa yokucabangela abagibeli. “Uhulumeni sizomtelekela ngoJulayi 11 ngoba sikhathele wumkhuba wakhe wokunyusa uphethroli nokusiphoqa ukuthi sikhokhe intela ebe engasixhasi ngisho nangozukwa. Uyawaxhasa amabhasi, uyazixhasa izitimela, uhlale etakula nenkampani yamabhanoyi iSAA kodwa thina akasiniki lutho. Wazi ukusinyusela izindleko zomsebenzi. Siyanicela Khomishini  nisiphenyele lolu daba ngoba uhulumeni akasafuni nokusinika amaphemithi okusebenza uma singayikhokhi intela,” kusho uMazibuko. Uthe okubuhlungu wukuthi amabhizinisi abo awabhalisiwe kodwa kuthiwa abakhokhe intela. I-Automobile Association of South Africa ikuqinisekisile ukuthi bazomemezela namhlanje ukwenyuka kukaphetroli ngo-26 cents bese ilitha likapharafini linyuke ngo-20 cents. Bathe ilitha ne-95 octane lizobiza uR16 kuthi ele-93 octane libize uR15.80 maphakathi nezwe. Ezindaweni ezigudle ugu ilitha likaphethroli lizobiza uR15.30. Banxuse uhulumeni ukuthi ayibhekisise indaba yentela kaphehtroli ewuR5.30 kwilitha esuke izokhokhela abalimele ezingozini zomgwaqo. UMazibuko ubehambisana nozakwabo ababili abaveze ukuthi izinhlelo zeGO! Durban zizoshiya inqwaba yabashayeli ingenawo umsebenzi ngenxa yokuthi amabhasi amabili akwazi ukugibeza abantu abagibela ematekisi angu-100. Ithimba leSantaco licele uhulumeni ukuthi eze nohlelo olucacile okufanele lulandelwe wosomatekisi ukuze bathole uxhaso njengamabhasi, izitimela namabhanoyi ngoba bayafa yizindleko eziphezulu. Liphinde lakhala nangomthetho omusha we-Administration Adjudication of Road Traffic Offences (AARTO) ozophuca abashayeli amaphuzu uma bephula umthetho baze bagcine sebephucwe namalayisensi. UMnuz Peter Lehman wenkampani yama-metered taxi, iMozzie, ucele iCompetition Commission ukuthi ingenelele odabeni lwam a-metered taxi abhukhwa kwi-internet ngoba ashibhe ngokudlulele. “Siphoqeleke ukuthi sidilize abantu abawu-150 ngoba asi­sakwazi ukusebenza. Ama-metered taxi abhukhwa kwi-internet awanazo izimvume zokusebenza emgwaqweni futhi ashibhile abiza oR7 ikhilomitha. Lokhu kwenza singakwazi ukusebenza. Sicela uhulumeni alubheke lolu daba,” kusho uLehman.