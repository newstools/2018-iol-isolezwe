Lokhu kuvezwe okhulumela uMnyango wezokuThutha KwaZulu-Natal, uMnuz Kwanele Ncalane ngemuva kokuya endaweni yesigameko, benoNgqongqoshe walo Mnyango, uMnuz Mxolisi Kaunda. Uthe kunodlame oluphakathi kosomatekisi baseTembisa naseKempton Park oluqhubekayo kodwa olungahlangene neKZN. Kulesi sigameko kudutshulwe kwashona abantu abangu-11, kwalimala abane kwathi ababili baphuma bengenamyocu. Abane baphuthunyiswe esibhedlela esiseduze. Zibalelwa ku-250 izinhlamvu abashawe ngazo zezibhamu zohlobo lwe-AK 47 nama-R5 kanti imoto kuthiwa ibimbobo kuhle kwembawula.  “Abashayeli bamatekisi bebeyongcwaba umphathi wabo eMatimatolo nokuthe uma sebebuyela emuva bahlaselwa abebebalalele unyendle emahlathini aseColenso. Nokho kuthiwa ukuhlaselwa akuhlangene neKZN noma nodlame obelukhungethe imboni yamatekisi aseMnambithi. UNgqongqoshe uKaunda usexhumene noHulumeni waseGauteng ngalesi simo. Ukhulume noNgqongqoshe wezokuThutha u-Ismail Vadi nowezokuPhepha uNkk Sizakele Malobane Nkosi. Uphinde wathinta noNgqongqoshe wamaPhoyisa kuzwelonke uMnuz Bheki Cele ukuze baqinise uphenyo ngalesi sigameko,” kusho uNcalane. Uphinde waveza ukuthi akukuhle ngoba kwenza abantu bahlalele ovalweni. Uthe bakhathazekile ngalesi sigameko futhi basigxeka ngoba abakwazi ukuvuma ukuba iKZN iphendulwe isizinda sokucoboshisa abantu. Uqhube wathi uNgqongqoshe uKaunda usebenze ngokuzikhandla eqeda udlame lwamatekisi kososeshini abahlukene ngakho kumphatha kabi ukuthi udlame lwaseGoli luchaphazeleke kulesi sifundazwe. Ukubulawa kwabashayeli bamatekisi kuthuse ngisho umphakathi njengoba umndeni oseduze nalapho kwehle khona isiga ukhale ubumayemaye ebusuku uzwa ukuqhuma kwenganono ngaphandle. Amaphoyisa asecele amalungu omphakathi angaba nolwazi olungalekelela uphenyo oseluvuliwe ngalesi sehlo ukuthi baxhumane nabo. 