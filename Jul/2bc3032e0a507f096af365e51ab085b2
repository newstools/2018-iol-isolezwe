UNOBHALA-jikelele we-ANC uMnuz Ace Magashule ukhwele wadlika kumalungu enhlangano agijimela ezinkantolo uma enezikhalo. Ekhuluma ngesikhathi evula ngokusemthethweni ingqungquthela ye-ANC KwaZulu-Natal eDurban University of Technology (DUT) ngoLwesine ebusuku, uMagashule uthe amalungu enza lo mkhuba abulala inhlangano. “Labantu abenza le nto sifuna ukwazi ukuthi bayithathaphi imali yokukhokhela abammeli ababizayo abasezingeni eliphezulu,” kusho uMagashule. Uthe manje banenkinga yamaqabane azicabangela wona nezisu zawo kunenhlangano. “Sekukhona abantu abathi uma bekhuluma kwi-ANC bathi bafuna ukuba ngoSihlalo noma oNobhala kanti abaholi kwi-ANC bakhethwa ngamagatsha,” kusho yena. Unxuse amalungu enhlangano namadlelandawonye ukuba babumbane ikakhulukazi njengoba kubhekwe okhethweni lukazwelonke ngonyaka ozayo. Ngokwakhe, amalungu enhlangano eKZN kumele asebenzise le ngqungquthela ukuqeda ukungaboni ngasolinye “Ukungaboni ngasolinye obekukhona kinina akumele kube yinto yangunaphakade. Kumele nibuyisane nisebenzele inhlangano kubhekwe phambili,” usho njalo. Uthe bayabona ukuthi kunesitha esikhona ngaphakathi enhlanganweni esihlose ukuxova umbutho. “I-ANC KwaZulu-Natal naseGauteng ingaphansi kokuhlaselwa okukhulu, kumele ibumbane ukuze ikwazi ukumelana nalesi simo,” usho njalo. Uthe iKZN ikhiqiza abaholi abangu 22%, kuzwelonke. “Kusukela inhlangano yasungulwa, iKZN isikhiqize omengameli be-ANC abahlanu,” echaza. Unxuse abazohlulwa engqungqutheleni yaseKZN ukuba bamukele imiphumela yengqungquthela.