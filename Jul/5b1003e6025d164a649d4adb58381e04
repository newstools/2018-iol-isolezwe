IStats SA iveze ukuthi ngoMeyi i-inflation ibiku-4.4% kodwa abantu akufanele bakhathazeke kakhulu ngoba intengo yokudla ayikanyuki. Bathi isinkwa sehlile kwazise ulofu wesinkwa esinsundu ububiza uR12.24 ngoMeyi wonyaka odlule kodwa ngoJuni nonyaka ububiza uR11.53, bese ikhilo likabhanana libe wuR13.82 kanti ngonyaka odlule belinguR15.20. Isazi somnotho sakwaFNB, uMnuz Jason Muscat, sithe ukwenyuka kwe-inflation kuyakhathaza ngoba kusho ukuthi abantu ngeke bathenge kakhulu. “Ucwaningo luveza ukuthi abantu abathengi kahle ngoba ngisho ukuthengwa kokudla, iziphuzo nempahla yokwakha kwehle ngo-1.1% no-0.9%. Siyabona ukuthi nezimonyo azithengwa kakhulu kwazise ukuthengwa kwazo kumi ku-2.2% kusuka ku-6.1% ngo-Ephreli. FUNDA: Kuzosisiza bathengi ukubopha izifociya, sibi isimo somnotho Ukuthengwa kwezimpahla zokugqoka kunyuke ngo-0.7%. Ukuthengwa kwefenisha kunyuke ngo-14.4%,” kusho uMuscat. Uthe ababoni isimo sishintsha ngenxa yokuthi abantu abanyuselwanga imali emsebenzini, okusho ukuthi abanayo eyokuthenga. “Ucwaningo luveza ukuthi abantu babopha izifociya ngenxa yokungabi khona kwemali. Inyukile nemali yokugibela futhi nentela ekhokhwa uma uthenga impahla. Lokhu esikubonayo kuyasicacisela ukuthi iBhange loMbuso ngeke liyinyuse imalimboleko kusasa (namhlanje),” kusho uMuscat.