BAWOTHA  ubomvu abantu abangasitholanga isibonelelo sabo sikahulumeni kusukela ngeSonto betshelwa ukuthi imali ayikho emakhadini. Isolezwe lithole ukuthi kukhona abadala abahola impesheni, abaholela izintandane nabesifazane abahola imali yeqolo abangayitholanga imali ngoba kuthiwa ayikho emakhadini abo amasha. Abantu bakhale ngokuthi iSouth African Social Security Agency (Sassa) ibayalele ukuthi babhalisele amakhadi amasha ukuze baqhubeke nokuthola isibonelelo sikahulumeni kodwa noma sebekwenzile abayitholi imali yabo. UNkk Rachel Mjiyako, wakwa-N eMlaza, uthe uqale ngoMsombuluko ukuyobheka imali yakhe yempesheni kodwa ayizange iphume emshinini. “Ngiye ngithumele umzukulu wami ukuba ayongiholela kodwa ngesikhathi engayitholi ngiye ngasukuma ngayoyibheka. Nami ngitshelwe ukuthi ayikho esitolo ngase ngiyalelwa ukuthi ngize la eposini. Angazi-ke noma ngizoyithola yini namhlanje njengoba sisame kulabo layini abade. Angikwazi ukuziholela isikhathi esiningi ngoba nginomthungo. Siyacela uSassa asinike imali yethu ngoba uthe asishintshe amakhadi sawashintsha kodwa manje akasiniki imali,” kusho uNkk Mjiyako. UNkk Ntombi Gumede (66) uthe akanawo ugesi, akawakhokhelile amanzi futhi nezingane akazikhokhelanga enkulisa ngenxa yokuthi uthole * -R300 kuphela kwathiwa enye ayiphumi. “Sifuna imali yethu ngoba kuthiwe asishintshe amakhadi sawashintsha senza lawa aseposini anophawu lwezwe (coat of arms) kodwa asiyitholi imali. Mina ngithole engaphelele, sicela uhulumeni asinike imali yethu ngoba siyayidinga, asenzile lutho kuyimanje,” kusho uNkk Gumede. UMnuz Vusumuzi Mahaye ophethe ezokuxhumana kwaSassa KwaZulu-Natal, uthe imininingwane yabo iveza ukuthi uNkk Gumede uyithole iphelele imali yakhe kodwa basazocela isitatimende eposini ukuze baqinisekise ukuthi uyitholie. UMahaye uphinde wathumela isitatimende sikaMnuz Abraham Mahlangu oyisikhulu sakwaSassa esisabambile, othe bazwile ngezinkinga zabathola isibonelelo sikahulumeni. “Siyazi ukuthi abantu banezinkinga zokuhola isibonelelo sabo ngenxa yokushintsha uhlelo lokuhola sisuka koludala siza kolusha njengoba siphezu kwezinhlelo zokuthi abantu bahole eposini bayeke ukuholelwa yiCash Paymaster Services (CPS),” kusho uMahlangu. Uqinise abantu idolo wathi bazokhokhelwa isibonelelo sabo ngoba imali ikhona kodwa banezingqinamba ngohlelo lwabo lwekhompyutha njengoba kusukwa ohlelweni oludala. Uphethe ngokuxolisa ngokuphazamiseka okukhona ekuholweni kwesibonelelo esho nokuthi benza konke okusemandleni ukuxazulula izinkinga ezikhona.