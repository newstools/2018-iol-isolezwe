ISIKHUPHUKELE kuR125 million iPowerball ngemuva kokuthi izigidi zabantu ezidlalele isiteki sikaR110 million ngoLwesihlanu, zibuye zilambatha. NgoLwesibili abantu bazothola ithuba lokuthi baphinde bazame inhlanhla kulo mdlalo ngethemba lokuwina lesi sizumbulu. Okhulumela abeLotto, iThuba Lottery, uNksz Naledi Masopha uthe isiteki sakamuva sePowerball siqophe umlando njengoba neLotto ingakaze ifike kuso. Uthe isiteki esikhulu seLotto esike sakhona nguR110 million owabanjwa ngabantu abane bacazelana ngoJanuwari nonyaka. Kwabawina iLotto uthe kwakukhona nowadlala ngoR7.50 kuphela kanye nomunye owayeqala ngqa ukuyidlala. “Uma nangoLwesibili iphinde ingabanjwa iPowerball, isiteki sayo sizophinde sikhushulwe. Asikazi ukuthi sizokhuphukela kumalini. Imali enkulu le engashintsha impilo yomuntu,” kusho uNksz Masopha Uthe ukukhuphuka kwemali yePowerball sekususe igidigidi kubantu bakuleli. “Isiteki semali enkulu sihlezi sibaheha abantu. Le mali isingabanjwa inoma ngubani noma inini, baningi abantu abayidlalayo i-Powerball ngenhloso yokuthi bawine lesi sizumbulu. Abantu abangadembeseli, bangaziphuthiseli. Abazame inhlanhla ngoba ngeke bazi mhlawumbe kungaqondana,” kusho uNksz Masopha. Uqhube wathi yize benxenxa abantu ukuthi badlale babakhuthaza ukuthi badlale ngokuqikelela. Unxuse abantu ukuthi bangabi novalo ngoba ozogcina eyiwinile le mali bazoqikelela ukuthi uthola ukwalulekwa ngokwengqondo nangendlela angayisebenzisa ngayo le mali nokwelulekwa kwezomthetho.