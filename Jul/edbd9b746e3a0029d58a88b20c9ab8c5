Isolezwe lithole ukuthi lesi sigameko senzeke ngabo-8 ebusuku ngoMgqibelo endaweni okuthiwa yiNtuthuko eNtshangwe. Ilungu lomphakathi elingathandanga ukudalulwa lithe uConstable Wiseman Mncwabe (29), obesebenzela esiteshini samaphoyisa esiseHillcrest, ubehleli nabangani bakhe oMnuz Skhumbuzo Mkhize noMthokozisi Mkhize beziphuzela ngesikhathi kufika owesilisa obizwa ngoDabeka wagwaza uMncwabe entanyeni. Lithe uphinde wagwaza noMthokozisi esiphangeni wase ebaleka. “AbakwaMkhize namalungu omphakathi bajahe owesilisa kodwa bangamthola base bephuthumisa uMncwabe emtholampilo iValley Trust eBothas Hill lapho efike washonela khona. Umphakathi uqhubekile wafuna indoda egwaze uMncwabe wayithola wayititinya. Ithathwe ngamaphoyisa ebusuku,” kusho ilungu lomphakathi. Isolezwe lithole ukuthi uMncwabe ubengayanga emsebenzini ngenxa yokuthi ubengaphilile kahle kodwa wase ehamba nabangani bakhe. ULt Colonel Thulani Zwane wamaphoyisa KwaZulu-Natal, ukuqinisekisile ukuthi kugwazwe owesilisa (29) eNtshangwe ngoMgqibelo, egwazwa ngumuntu owaziwayo. “Amaphoyisa aseNtshangwe aphenya icala lokubulala emuva kokugwazwa kowesilisa. Uphuthunyiswe esibhedlela kodwa wagcina eseshonile. Kuboshwe owesilisa (33) obekhala ngokuthi ushaywe ngamalungu omphakathi. Umsolwa kugcine kumenele esibhedlela. Amaphoyisa ayaqhubeka nophenyo,” kusho uZwane. Khonamanjalo kwesinye isigameko amaphoyisa aveze ukuthi kudutshulwe owesifazane (30) washona emuva kokungena kwequlu lamadoda ethaveni eWembezi. UCaptain Nqobile Gwala uthe amadoda abakhombe ngezibhamu abebephuza ethaveni eseZwelisha, abayalela ukuthi balale phansi. “Abasolwa bathe abalale phansi badubula, kwadubuleka owesifazane oshonele khona lapho. Baphinde bashaya abantu abathathu, bathatha imali, utshwala namaselula babaleka ngemoto yomnikazi wethaveni,” kusho uCaptain Gwala. Uthe amaphoyisa aseWembezi abophe ababili abanecala lokubulala, elokuzama ukubulala, elokushaya ngenhloso yokulimaza nelokubamba inkunzi. “Imoto abebehamba ngayo itholwe isilaxazwe kwenye indawo. Amaphoyisa asafuna abanye ngoba kusaboshwe ababili,” kusho uGwala.