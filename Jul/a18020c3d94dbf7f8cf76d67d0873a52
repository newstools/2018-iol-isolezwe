Ngisuswa wudaba olwaphuma kwiSolezwe langomhla ka-29 June 2018 lapho kwavela udaba lomfundi (9) waseMfume ofunda esikoleni iBaniyena Primary School olaliswe esibhedlela eyohlinzwa isandla ngenxa yokulinyazwa uthisha ngoba wayedlala eshaya amafoli, kwathinteka isicabha sekotishi likathisha. Wubulwane njena lobu mawulandela kahle isizathu sokushaywa kwezingane. Okufike kucike wukuhudula izinyawo kwamaphoyisa ekebopheni uthisha ebe eshaye ingane wayilimaza emini kabha bese beloku bethi basaphenya. Baphenya ini ngoba izingane zashaywa. Lingathanda kanjani lona lelo phoyisa eliphenyayo uma ingane yalo ibuye esikoleni seyiphuke ithambo lesandla sekumele iyohlinzwa ngoba ishayelwe ukudlala kwathinteka isicabha sekotishi likathisha? Ungathola ukuthi lelo phoyisa eliwumphenyi yilona eseliphenduke umxhumanisi linxenxa umzali ukuthi asule icala ngoba selifunjathisiwe. Benze njalo siyabazi. Singajabula iphepha lethu esilithembayo lisazise ngokuthi sekuhambe kwafikaphi ngalolu daba. Ngeke sikubekezelele ukubunjwa kwesizwe esinodlame okwenziwa othisha abamnyama ezinganeni ezimnyama. Ingane ekhule ngesihluku senduku nayo uma seyikhulile yenza loko emndenini wayo noma ebantwini bangaphandle.  Bhekani Ngwane