Ekhuluma emcimbini wokusonga inyanga yabantu abasha eNtshangwe ngempelasonto, uNzuza uthe akekho umuntu amaziyo okuthiwa wake waphunyeleliswa wukuphuza kakhulu utshwala. “Bantu abasha iyekeni le nto yokuphuza kakhulu utshwala uma nizimisele ngokuba yikusasa lale lizwe,’’ kusho uNzuza. Ukhuthaze intsha wathi kumele ifunde wengeza ngokuthi yingakho kade belwela ukuthi kube khona imfundo yamahhala. “Ikusasa lezwe lincike kithina bantu abasha, ngaleyo ndlela kubalulekile ukuthi siziphathe kahle ukuze sibe ngabaholi bakusasa,” kusho uNzuza. UNzuza uphinde wagxeka indaba yamabhange wathi ayabacindezela abantu abahluphekayo. “Muva nje amabhange asedlala ngogogo nomkhulu abathathisa imali ngale nto okuthiwa yi-easypay. Yonke le nto yenza abantu bahlale becindezelekile,” kusho uNzuza. Uthe amabhange afike athenge umhlaba wabantu, akhe izindlu azidayisele abantu bese ebakhokhisa iminyaka engu-20. “Yingakho sifuna ukuthi kube khona ibhange loMbuso elingeke libacindezele abantu bakithi njengala mabhange akhona okwamanje,” kusho uNzuza. Usichaze njengempumelelo enkulu isinyathelo sikahulumeni sokuthi labo abathola izibonelelo bahole eposini.