UConstable Ayanda Gwala oneminyaka engu-32, ubesebenza ebusuku ngoMgqibelo, wathatha imoto yomsebenzi ngaphandle kwemvume waya kubo KwaNongoma. Esendleleni eya ekhaya eMahlabathini ushayise izinkomo ezintathu, walimaza imoto yomsebenzi. Leli phoyisa alizange lilimale kulesi sigameko. Kuthe imoto isadonswa kukhona namanye amaphoyisa, lavele lama eceleni komgwaqo lazidubula ngesibhamu salo somsebenzi emlonyeni, lashonela khona lapho. Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo ngokushona komuntu necala lokushayela budedengu. “Iphoyisa elisebenza eBabanango belihamba emgwaqweni u-R66 ngesikhathi lishayisa izinkomo ezintathu. Alizange lilimale kulesi sigameko kodwa libe selizidubula. Amaphoyisa aseMahlabathini ayaphenya ngesigameko,” kusho uColonel Mbele. Umthombo weSolezwe uthe leli phoyisa belibalisa kulandela lesi sigameko lisaba nokuthi lizobhekana necala. “Ubesephumile endaweni engaphansi kwesiteshi iBabanango, ehamba ngemoto yomsebenzi ngaphandle kwemvume futhi egibelise umuntu ongelona iphoyisa. Sisola ukuthi ubesaba ukuxoshwa noma ukubhekana necala njengoba ubebalisa ngakwenzile,” kusho umthombo. Omunye umthombo osemaphoyiseni uveze ukuthi kubashaqile impela ukuzidubula kwaleli phoyisa ekubeni lisindile engozini yemoto. “Izinkomo ezintathu uzishayise zafa kodwa wakwazi ukusinda. Kuyasishaqisa ukuthi avele azidubule ngoba icala belingathethwa, lidlule. Ubevele enenhlanhla ngoba usindile kule ngozi ebiyimbi,” kusho elinye iphoyisa elicele ukungadalulwa. Imizamo yokuthola umndeni waleli phoyisa ayizange iphumelele izolo njengoba izinombolo zomndeni zingazange zitholakale. Noma sekushayelwa isiteshi asebenza kuso, umphathi wakhe uveze ukuthi akanayo inombolo yomndeni waleli phoyisa futhi ubesalinde umndeni ufike esiteshini uzolanda izimpahla zikamufi. Abanye ozakwabo baleli phoyisa abakhulume neSolezwe kodwa bacela ukungadalulwa, bathe basashaqekile ngalesi sigameko njengoba uGwala ubeyiphoyisa elincane elinekusasa eliqhakazile.