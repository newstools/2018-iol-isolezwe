Inkantolo ichithe isicelo salamalungu yathi asiphuthumi futhi yibo abazokhokhela izindleko zecala. Lona bekuwumnyakazo wesibili wamalungu enhlangano okuphazamisa ingqungquthela njengoba kwenzekile futhi nangenyanga edlule Ongoye. Icala lingene ngabo 3 ntambama isinqumo saze saphuma sekuyoshaya u-6. Bese kubanjwe umoya kunovalo lokuthi ingqungquthela ingase ingaqhubeki njengoba kade sekufakwe icala. Ekhuluma nabezindaba izolo, okhulumela i-ANC kuzwelonke, uMnuz Pule Mabe, uthe ingqungquthela izoqhubeka njengoba kade kuhleliwe akukho okuzoyiphazamisa. “Nakuba zikhona izikhalo ezikhona kodwa ingqungquthela izoqhubeka,” kusho uMabe. Konke kuqale kahle izithunywa zibuthene enkundleni yezemidlalo eMoses Mabhida eThekwini lapho bezilanda khona amakhadi okungena engqunqgutheleni. Ingqungquthela ivulwe nguNobhala jikelele, uMnuz Ace Magashule. Amalungu enhlangano okusolakala ukuthi abezama ukumisa ingqungquthela awaseLower South Coast naseMoses Mabhida eMgungundlovu. Izindaba ezithi kukhona amalungu abesefake isicelo sokuthi ingqungquthela ingabi khona ziqale ukuvela ngabo 1 emini. Esithangamini nabezindaba ekuqaleni kwesonto, uMdidiyeli we-ANC eKZN, uMnuz Mike Mabuyakhulu, wathi konke sekumi ngomumo mayelana namalungiselelo engqungquthela njengoba sezixazululwe zonke izikhalo ebezikhona. “Yingakho size safinyelela esivumelwaneni sokuthi udaba lwethu siluxoxe ngaphandle kwasenkantolo emuva kokuphazamiseka kwengqungquthela yasoNgoye,” kusho uMabuyakhulu. Enkundleni yezemidlalo eMoses Mabhida izolo, amalungu enhlangano abezolanda amakhadi awo okungena engqungqutheleni abekhombisa intshisekelo elangazelele ukuthi ibe khona. Abalandeli boMnuz Super Zuma ophakanyiselwe esikhundleni sikaNobhala bebecula bethi phakathi Super baphinde bathi abanavalo. UZuma obevele enguNobhala esigungwini senhlangano esahlakazwa kulindeleke ukuthi azwane amandla noMnuz Mdumiseni Ntuli obenguMkhulumeli wenhlangano esifundazweni. UZuma obekhona eMabhida ubebonakala enokuzethemba ehamba ebingelela nebezindaba. Usekwa kakhulu esifundeni asuka kusona iMoses Mabhida nakwenzinye izifunda, kanti uNtuli usekwa kakhulu yi-ANCYL, isifunda iTheku, Musa Dladla neGeneral Gizenga Mpanza phambili ebiyaziwa ngoDukuza. Omunye umbango kule ngqu­ngquthela ulindeleke esikhundleni sePhini likaNobhala lapho kupha­kanyiswe uMnuz Sipho Hlomuka, Mnuz Nhlakanipho Ntombela noMnuz Mzwandile Mkhwanazi.