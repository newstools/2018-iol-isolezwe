NGISHO owesifazane angabukeka njengowesilisa kodwa amabele esifubeni asuke ekubeka obala ukuthi ngempela lo wumuntu wesifazane. Kodwa kuyenzeka abesilisa babe nezibele kangangokuba ungaze udideke ukuthi ngabe owesilisa noma owesifazane. Ongoti bathi ukuba nezibele kwabesilisa yinto engehli kahle futhi ebenza babe nokuzenyeza. Le nkinga ebizwa wodokotela ngeGynecomastia, ingehlela noma wubani njengoba idalwa yizinto eziningi, okungaba ngamaphilisi umuntu asuke ewasebenzisa. Kuqala ngokuthi kuvuvukale izibele, zigcine zibukeka njengamabele abesifazane. Ungoti wokudla, uMike Geary, uthe ngaphandle kwezifo nemishanguzo engenza owesilisa abe nezibele njengowesifazane, zikhona nezinye izinto abantu abangazinaki. UGeary uthe izinhlobo zokudla nemikhiqizo yokugcoba okungaba yiziqholo neziphaqulo nakho kuyaba nomthelela kubantu abanezibele. “La mabele angadalwa yizinto eziningi uma kushintsha ama-hormones emzimbeni womuntu ngesikhathi engena ebunsizweni, avuvukalelwe yizicubu zezibele. Ngokujwayelekile lokhu kubuye kushabalale umuntu uma ekhula,” kusho uGeary. Ucwaningo oluke lwashicilelwa kwi-website yezempilo, * -www.MayoClinic.com, lwaveza ukuthi owesilisa oyedwa kwabane angaqalwa yilesi sifo ngisho eseneminyaka engaphezulu kuka-50. Lokhu kudalwa wukuthi uma umuntu ekhula kukhona ama-hormone agcina engasasebenzi ngendlela efanele emzimbeni. Ukuphuza kakhulu utshwala nokusebenzisa izidakamizwa nakho kunomthelela. Yize kunjalo ongoti bathi kukhona ukudla nezindlela zokuzivocavoca abantu abangazisebenzisa ukulwa nalesi sifo.  Amasu ongoti angakusiza ukulwa ne-gynecomastia: * Zijwayeze ukudla okuyisikali esincane izikhathi eziningi, ungadli kakhulu ngesikhathi esisodwa. Lokhu kuzokusiza ekulweni nokulamba njalo, kwehle namafutha angadingeki emzimbeni. Noshukela emzimbeni wakho ugcina ulawuleka kahle. * Phuza amanzi uqinise okungenani izingilazi ezingu-8 nangaphezulu nangosuku. Lokhu kuzokusiza ukuthi wehlise izinga lama-calories emzimbeni abangwa yiziphuzo nokudla okungenamsoco. Amanzi azolekelela nomzimba wakho ukudla kugayeke ngendlela ungagcini futhi uqunjelwa yisisu noma uphathwe yikhanda. * Yehlisa izinga lophuzo oludakayo. Uphuzo oludakayo luyayibhebhethekisa le nkinga. Nogwayi nawo wenza okufanayo. * Qinisa ekudleni ufishi, amakinati, ushizi, ubisi, ama-lentils, ubhontshisi, inyama, i-yoghurt, imifino nezithelo konke kubalulekile kodwa kudinga ukudle ngesikali esincane. * Uma uzivocavoca qinisa kakhulu eminyakazweni ethinta isifuba nesisu. Iningi lale minyakazo yokuzivocavoca kumele ukwazi ukuyenza ngisho uhleli phansi.