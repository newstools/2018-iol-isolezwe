UGAXWE ithayi entanyeni wangqongqiswa owesilisa obesolwa ngokudlwengula alengise ngothayi umfundi kaGrade 12 eMacekane, eMpangeni, kuleli sonto. Lo mphakathi obudinwe uthelwa ngamanzi, kuthiwa uqale watitinya kanzima lo msolwa (22), obizwe ngoLindo Mthembu, ngaphambi kokuthi agaxwe ithayi ashiswe ngoLwesine ebusuku. Leli phephandaba lithole ngemithombo yalo ukuthi uMthembu ubanjwe ngamalungu omphakathi engazelele emgwaqweni endaweni yaseMatshana khona eMpangeni ase emqhuba amphindisela eMacekane. NgoLwesine Isolezwe libike ngokutholakala kwesidumbu sikaSiphelele Mbatha (19) obefunda eQhamuka High School, okusolwa ukuthi uMthembu umdlwengule wamklinyela ehlathini elibuqamama nakubo. Intukuthelo yomphakathi igqame ezithombeni ezithunyelwe lapho umufi evela ethungeleke ngomlilo, nakwi-video lapho kukhona abamemezayo bethi akaqotshwe abe yizicucu. Ngokusho kwekhansela likaMasipala waseMhlathuze ku-Ward 31, uMnuz Sipho Ntombela, umsolwa kuthiwa ubengabonwa nangokhalo eMacekane selokhu isidumbu sikaNksz Mbatha satholakala ngoLwesibili. “Ngifike endaweni yesigameko kanye namaphoyisa. Umufi ubesevele eshonile. “Ngizwe khona lapho ke ukuthi selokhu intombazane yakwaMbatha yabulawa, umphakathi ubumatasa wenza olwawo uphenyo. “Awugcinanga lapho kodwa kuthiwa uphume inqina kusuka ngoLwesibili wayomfuna lo mlisa osolwayo. Uthe ungamthola wase umbuyisela la enze khona icala,” kusho uNtombela. Eqhuba uthe libi icala uMthembu abesolwa ngalo kodwa umphakathi bekungamele uzibambele umthetho ngezandla. “Muhle umsebenzi wokuthi bamtholile. Bese kufanele bamnikele emaphoyiseni ukuze ashushiswe, agwetshwe ngesenzo sakhe. “Njengomholi womphakathi angilugqugquzeli udlame olwenzekile. Ngiyaqonda ukuthi umphakathi uphakanyelwe umoya ngokubulawa ngesihluku kwentombazanyana emsulwa,” kusho uNtombela. Embikweni weSolezwe, kuvele ukuthi uSiphelele unyamalale ngoMsombuluko endleleni egodukayo ephuma esikoleni. Ngesikhathi isidumbu sakhe sitholwa, kuthiwa wayehilelwe ngothayi wakhe womfaniswano wesikole kanye nomunye uthayi wesikole esiwumakhelwane. Kuthiwa eduze kwakhe kwakukhona ophaqa bomfana owaziwayo ofunda uGrade 9 kulesi sikole esiwumakhelwane. Okuvela manje ngemithombo ukuthi lo mfana obekunguyena oqale wasoleka kugcine kuhlaluka ukuthi uyisihlobo sikaMthembu, kanti nalezi zimpahla zakhe zazihambe naye uMthembu ngalelo langa lesigameko. Ethintwa ngalolu daba uMnuz Sizwe Mbatha (31), ongumfowabo kaSiphelele, uthe ngeke akwazi ukukhuluma ngoba usematasa ngamalungiselelo omngcwabo. Imizamo yokuthola izihlobo zikaMthembu ayiphumelelanga. Okhulumela amaphoyisa KwaZulu-Natal, u-Colonel Thembeka Mbhele, ukuqinisekisile ukubulawa kwaleli bhungu. “Amaphoyisa aseMpangeni aphenya icala lokubulala. Asikakwazi okuholele kulesi sigameko kodwa uphenyo luyaqhubeka,” kusho uMbhele. 