UNkk Kweyama udunwe imoto ngoLwesine eduze nalapho ehlala khona eHoughton, eGoli, izigebengu zase zimvalela ebhuthini. Umkhulumeli wakhe, uMnuz Mathata Tsedu, uthe uNkk Kweyama uphephile kodwa uthukile emuva kwesigameko sokudunwa. “UNkk Kweyama uthathwe ngamadoda angaziwa amvalela ebhuthini yemoto yakhe. Ubike ukuthi ahambe naye cishe amahora amathathu ngaphambi kokuthi amshiye kanjalo. Uveze ukuthi awazange afune lutho kuyena kodwa ebefuna ukumduna. Imoto yakhe itholwe ishiywe eKatlehong, eGauteng,” kusho uTsedu. Uthe nesikhulu esiphezulu sakwaPrasa, uMnuz Lindikhaya Zide, uke wafakwa ebhuthini yemoto ngabantu abangaziwa. Uthe akukwazi ukuthi lezi zigameko zimane zaqondana. “UNkk Kweyama umatasa nomsebenzi wakhe wokukhuculula inkampani kahulumeni nokuqinisekisa ukuthi imali iphethwe kahle. Umsebenzi wakhe uvamise ukucasula abaningi, usola ukuthi yingakho eze wehlelwa yilokhu,” kusho uTsedu.