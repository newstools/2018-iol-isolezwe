UMugabe usho lokhu esithangamini sabezindaba ebesiseHarare izolo, lapho etshele izintatheli ukuthi ngeke akwazi ukuvotela abantu ababemhlukumeza futhi abaholele ekutheni agcine esehleli ekhaya ngaphambi kwesikhathi. Bekungokokuqala ngqa ukuthi uMugabe akhulume nezintatheli selokhu akhishwa esikhundleni ngoNovemba wonyaka odlule, emuva kokuqhoqhobala isikhundla sokwengamela iZimbabwe iminyaka engu-38. Uthe akekho umuntu azomvotela phakathi komholi weZanu PF uMnuz Emmerson Mnangagwa (75) nomholi weMDC Alliance, uMnuz Nelson Chamisa (40). Uphinde wafisela ozonqoba ukhetho lwanamuhla inhlanhla, esho nokuthi uChamisa ubukeka eza kahle. “Kufanele kulandelwe umthethosisekelo. Abantu abaningi bayangifonela abanye bangithumelela imiyalezo bangitshele ukuthi bayasaba. Amaqabane eZanu PF ayefundiswe ukuthi ipolitiki iyona ehamba phambili kodwa manje kubukeka kuyizibhamu ezihamba phambili. Kufanele kusasa (namhlanje) kwenzeke intando yabantu,” kusho uMugabe. Uphethe ngokuthi akekho umholi okufanele akhishwe esikhundleni ngodlame. Umholi we-EFF, uMnuz Julius Malema uthe ufisela abantu baseZimbabwe ukhetho olukhululekile futhi nabazohlulwa kufanele bamukele imiphumela. UNkk Lindiwe Zulu, ohola ithimba le-ANC lezingqapheli zokhetho eZimbabwe, uthe ngokubona kwabo ukhetho luzoba ngolukhululekile ngoba nezintatheli zihamba ngokukhululeka, akufani nangeminye iminyaka. UNksz Refiloe Nt’sekhe okhulumela iDA kuzwelonke, ugqugquzele abantu baseZimbabwe ukuthi baphume ngobuningi babo.