SIFUNA ukubuya nolwazi oluzosiza umkhakha wezemfundo ngezinto ezingalekelela emfundweni yakuleli, isitshudeni saKwaDukuza esizomela i-Afrika phesheya. UNdumiso Mpanza (25) owenza unyaka wokugcina kwi-Education Law e-University of Pretoria, uzomela izitshudeni zase-Afrika engqungqutheleni edingida ngomkhakha wobuthisha kule nyanga. Kule ngqungquthela kuzobe kudingidwa ngokuthi yini engabuyisa isithunzi emkhakheni wezemfundo nokuthi kungaliwa kanjani nezinkinga ezibhekene nalo mkhakha. Kuzobe kuqala kulo nyaka ukuthi kufakwe nesitshudeni sase-Afrika kule ngqungquthela eyaqala ngo-2003. “Kunocwaningo oluthole ukuthi iNingizimu Afrika ingelinye lamazwe asenkingeni enkulu emkhakheni wezemfundo. Izigameko zokushaywa kothisha ngabafundi, zingezinye ezenza ukuthi leli libukeke lisenkingeni enkulu kwezemfundo. Kuzobe kukhulunywa ngezinto ezinjalo, hhayi ekufundiseni kuphela kodwa nasekubuyiseni isithunzi nenhlonipho ezikoleni,” kuchaza uMpanza. UMpanza uzohlala amasonto amabili eSweden, adlule aye e-England amasonto amathathu. Uzovakashela nase-Oxford University evelele umhlaba wonke. Uzophinde athole ithuba lokufundisa esikoleni samabanga aphezulu eSweden, avakashele nase-University of Lund. UMpanza ubonga abazali bakhe athi basebenze kanzima ukumfundisa njengoba sekubonakala izithelo manje. Mayelana nesimo semfundo yakuleli, uMpanza uthi inkinga kuningi okukopelwa kwamanye amazwe bese kungasebenzi. Ulinganisa ngendaba yokungashaywa kwezingane, athe ibonakala ingasebenzi kuleli. “Kumele sibheke okuzohambisana nathi njengoba sise-Afrika ukuze kusizakale umkhakha wezemfundo. Iqiniso ukuthi kunezinto ezisebenza kahle kwamanye amazwe ezingeke zisisebenzele kuleli.” Uma esebuya phesheya uMpanza uzohlangana nomqondisi omkhulu woMnyango wezeMfundo eyisisekelo kuleli ngoSepthemba, ukumxoxela ngakuthole ohambweni lwakhe. Uthe uma eqeda izifundo zakhe enyuvesi angakwazi ukusebenza emnyangweni ukudweba imigomo nokuba ngumeluleki. Akaqali ukuya eSweden njengoba ngo-2012 wakhethwa ukuyomela abafundi engqungqutheleni yobuholi. Ngaleso sikhathi wayefunda uGrade 11 enguMengameli wabafundi eStanger South Secondary. “Luningi ulwazi engabuya nalo olwangenza ngakwazi ukuqhathanisa indlela esifunda ngayo kuleli nakwamanye amazwe. Ngiyathemba ukuthi namanje kukhulu engizobuya nakho, okuzosiza umkhakha wezemfundo kuleli,” kusho uMpanza. 