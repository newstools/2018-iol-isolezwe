KUTHIWA  ubesephila ngokucasha ngenxa yokuhlukunyezwa owesifazane waseNanda okusolwa ukuthi ubulawe obeyisoka lakhe elizinikele emaphoyiseni. Usathuthumela umndeni kaNksz Thandazile Hlengwa (40) waseCongo, eNanda, isidumbu sakhe esitholakale namanxeba okugwazwa ngaphansi kombhede ngeSonto. Umufi kuthiwa ubeqashe kwaSkhokhokho khona eNanda okuyilapho ebulawe khona. Umfowabo uMnuz Sipho Njapha, uthe umufi ubengasahlali emqashweni ngoba ebalekela umsolwa athandana naye ngo-2015. “Bese kuhlala amadodana yakhe emqashweni ngenxa yokubalekela umsolwa. Ngesikhathi besathandana umsolwa nguye obevakasha emqashweni. Besazi ukuthi sebenezinyanga ezine behlukene ngoba umsolwa ubemhlukumeza,” kusho uNjapha. Uthe umsolwa ubenodlame emshaya umufi, asabise nangokubulala amadodana akhe aneminyaka engu-15 no-13. UNjapha uthe umufi waqala kubo eCongo ngoMgqibelo ezobona unina ngaphambi kokudlulela emqashweni wakhe. “Ubebuyele ukuzothengela izingane ukudla emqashweni, akhokhe nerenti. Wayezofika alale emqashweni bese eya esontweni ngakusasa,” kusho uNjapha. Umndeni kamufi uthe washayelwa ucingo yindodana endala kamufi nomakhelwane, ibika ngesigameko. UNksz Sphiwe Cele owafika endaweni yesigameko uthe bangena nomakhelwane namadodana kamufi. “Umbhede ubuphakanyisiwe isidumbu singaphansi kwawo sambozwa ngeshidi elimhlophe. Besinenxeba lokugwazwa esiswini nasentanyeni. Sisola ukuthi umsolwa waqale wamdlwengula usisi ngoba iphenti belehlile engagqokile,” kusho UNksz Cele. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. Uthe namanje izingane zikamufi azikho esimeni esihle ngokomqondo njengoba zibone isidumbu sikanina. Kuthiwa zabikela omakhelwane ukuthi azimboni futhi endlini kukhiyiwe. Omakhelwane bagqekeza endlini kanti bazozithela phezu kwesidumbu. Kusolakala ukuthi lesi sigameko senzeka ngabo-2 ntambama ngoba kuthiwa umsolwa wabonakala kwabuye kwezwakala endlini kamufi kuqhuma phezulu ingoma kamasikandi. Umsolwa kuthiwa akaziwa ukuthi ubehlalaphi kodwa umndeni wakhe uhlala khona eNanda. Wazinikela emaphoyiseni ngalo iSonto. Umndeni kamufi ukhala ngokuthi uzobe ungaphephile uma umsolwa ethola ibheyili, ikakhulukazi izingane zikamufi abesabisa ngokuzibulala. Uveze nokuthi umsolwa unomlando omubi wokuhlukumeza. Endaweni yesigameko kuthiwa belingekho igazi okusolwa ukuthi lasulwa umsolwa. Okhulumela amaphoyisa esifundazweni uCaptain Nqobile Gwala, uthe umsolwa oneminyaka engu-50 uzinikele emaphoyiseni emuva kwesigameko. Uthe uvele eNkantolo yeMantshi eNtuzuma. Ngesonto elizayo umsolwa kulindeleke abuyele enkantolo ukuyofaka isicelo sebheyili.    