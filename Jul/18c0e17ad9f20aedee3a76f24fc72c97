Bathathu abantu basezigodini ezimbili ezisondelene, zaseMatimatolo, eMbulwane naseMakhabeleni abashone kulesi sibhicongo. Izolo ithimba leSolezwe lihambele imindeni yalaba abashonile lafike lathola ukuthi isakhungathekile nokuthi sikhulu isililo kulandela lesi sigameko. Omunye walaba abashonile, uMnuz Sboniso Nzama (25) okuthiwa yena ubengesiye umshayeli wetekisi kodwa ubezinze eGoli, ebheka amatoho. UNzama kuthiwa akazange afike ngetekisi lena edutshuliwe emngcwabeni kodwa ubefike ngemoto encane kwathi sekuhanjwa indawo yakhe ibisithathwe omunye umuntu kwabe sekuphoqeleka ukuthi agibele itekisi. Umndeni kaNzama awuzange utholakale izolo njengoba kade ungekho uyomlanda ngehlahla eColenso lapho ashonela khona. Omunye umuntu oshonile kulesi sehlakalo, uMnuz Mondli Gasa okunguye obeshayela itekisi. Izolo izihlobo zikaGasa bezisathuthumela zingakwazi ukukhuluma. Unina kaGasa yena ubelokhu ekhala ethi kodwa ngengane yami kuwukuphela kwayo. UGasa kuthiwa bekunguyena yedwa ingane kubo futhi kunguyena oyisa ibhodwe eziko. Umakhelwane wakwaGasa obezokhalisa umndeni uthe umufi ushone eseqale ukwakhela umndeni wakhe umuzi. “Njengoba kade esakha umuzi, ngoMashi kade ehambise izimpahla njengoa kade esefuna ukuganwa,” kusho umakhelwane ongathandanga ukudalulwa. UNkk Bhekiselwaphi Dhlomo ongunina kaMnuz Mzamo Dhlomo naye obulewe kulesi sehlakalo uthe naye akazi ukuthi uzothathani ahlanganise nani njengoba indodana yakhe ibimsiza kakhulu ibhekelela ikhaya. “Kuwe izinsika, lezi zingane bezincane kodwa ziwusizo emindenini, silimele kakhulu ngokushona kwazo,” kusho uNkk Dhlomo. Uthe ngeke bazi ukuthi izingane zabo zibulaweleni kodwa wathi banethemba ukuthi uNkulunkulu uzobaveza ababulali. “Ibuhlungu lento eyenzekile ukuthi kubulawe abantu abaningi kangaka ngezinhlamvu ezingaphezu kuka-200,” kusho uNkk Dhlomo. Uthe indodana yakhe ishiye ingoduso yayo nezingane ezimbili. UKhomishana wamaPhoyisa uGeneral Khehla Sitole unikeze amaphoyisa umqamulajuqu wamahora angu 72, wathi kumele uphele esebophile. Umnqamulajuqu uphele izolo kodwa siye koshicilela kungakaboshwa muntu. Abanye abashayeli abebesetekisini kuthiwa abaseMkhomazi. Kuthiwa emngcwabeni wesikhulu samatekisi ebesingcwatshwa uMnuz Phiwayinkosi Mthembu, kwakuqhunyiswa izibhamu abalingani bakhe nabashayeli bakasoseshini wabo waseKempton Park.