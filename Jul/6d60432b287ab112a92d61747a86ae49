ZIFINYELELE kwangqingetshe izingxoxo zokunyuka intaba eyingcwele, iNhlangakazi neyaseKhenani ngoJanuwari wonyaka ozayo ezinhlangothini zebandla lakwaShembe, njengoba kukhona ezifuna ukuphuma ngosuku olulodwa. Umhlangano wokuhlahla indlela ngokuya ezintabeni zombili ubusesiteshini samaphoyisa kwaMashu ngoMsombuluko. Kuwona kuvele ukuthi izinhlangothi ezintathu, olwaseGinyezinye, olwasekuPhakameni nolwaseBuhleni, zifuna ukuphuma ngoJanuwari 2. Uhlangothi lwaseThembezinhle kuphela okuthiwa luveze ukuthi luzimisele ngokunyuka intaba ngoJanuwari 8. Umbango wosuku olulodwa wenze kwangafikwa esivumelwaneni ngoba zonke zizimisele ngokunyuka ngalolu suku. Isolezwe ngeSonto lithole ukuthi sekuthenjwe amaphoyisa ukuthi aqhamuke nomhlahlandlela kulolu daba njengoba nawo abeyingxenye yomhlangano. Uhlangothi lwaseGinyezinye oluholwa yiNkosi uSizwe Mudliwamafa Shembe, luveze ukuthi sekukaningi luvuma ukunyuka intaba kamuva ekubeni kunesivumelwano sesikhashana esisenkantolo, sokuthi kumele bashintshane ngokunyuka. AbaseBuhleni abaholwa iNkosi Mduduzi "Nyazilwezulu” Shembe nabo kuthiwa bakhale ngokufanayo, baveza ukuthi bona banentaba yabo iKhenani abaya kuyona. AbasekuPhakameni abaholwa yiNkosi uVukile "Incoyincoyi” Shembe kuthiwa bami kokwashiwo uMphrofethi Isaiah Shembe ukuthi uShembe osemthethweni uyonyuka intaba kuqala noma ngabe sekunombango kwaShembe. Umfundisi Joseph Mhlongo okhulumela abaseGinyezinye, uthe amukho umholi osemthethweni kunabanye, bona baye banyuke intaba kamuva benzela ukuthula kodwa kungaba wumqondo omuhle ukuthi kuqale bona kulo nyaka ngoba abasebenzisi indlela eyodwa nezinye izinhlangothi uma beya entabeni. “Inkinga abasekuPhakameni abafuni ukuthi basidedele, yingakho sigcine singavumelananga,” kusho uMfu Mhlongo. Okhulumela abasekuPhakameni, uMnuz Thetha Ngiba, uthe kungaba yiphutha elikhulu ukuthi kushintshwe usuku, banyuke kamuva intaba. “Ukunyuka kwabasekuPhakameni kuqala yisiphrofetho soMqaliwendlela ukuthi siyoyinyuka kuqala intaba thina abasekuPhakameni. Esingavumelana ngakho nezinye izinhlangothi ukunciphisa izinsuku esizozihlala entabeni, hhayi ukunyuka kamuva,” kusho uNgiba. Okhulumela uhlangothi lwaseBuhleni, uMnuz Thokozani Mncwabe, uthe bona balinde izwi loNyazi ngokunyuka intaba bazokwenza okushiwo yilona.