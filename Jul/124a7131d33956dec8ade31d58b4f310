Isikhwama sifake lolu hlelo ukuze kube lula kulezo zitshudeni ezifuna ukushintsha imininingwane yazo. Okhulumela isikhwama, uMnuz Kagisho Mamabolo, uthe  ngalolu hlelo izitshudeni zingashintsha imininingwane yazo zisebenzisa iMynsfas kwi-website yalesi sikhwama. Uthe bakwenze lokhu ngemuva kwezikhalo zezitshudeni ebezithi azikwazi ukusayina izivumelwano zoxhaso nalesi sikhwama. Abesikhwama bakhala ngokuhamba kancane kohlelo lokuthi izitshudeni zisayine amafomu ukuze ziqale ukuthola usizo lwesikhwama. “Izitshudeni bezikhala ngokuthi azikwazi ukuthumela imininingwane emisha ikakhulu uma zilahlekelwe omakhalekhukhwini. Lokhu kube nezinselelo ngoba asikwazi ukuxhumana nazo yingakho besihlale sizitshela ukuthi azingazishintshi izinombolo zocingo ukuze kube lula ukuxhumana,” kusho uMamabolo. Uthe abafuna ukushintsha imininingwane bangaya ku:my.nsfas.org.za. Uqhube wathi izitshudeni okuzozihlula ukushintsha imininingwane yazo zisebenzisa lolu hlelo zingaqhubeka nohlelo olukhona lokuthi zithumele ikhophi kamazisi oluhlaza noma owe-smart card, nencwadi efungelwe ezosho ukuthi zishintshe inombolo yocingo zifake nenombolo entsha. Lokhu zingakuthumela  ku:uds@nsfas.org.za.