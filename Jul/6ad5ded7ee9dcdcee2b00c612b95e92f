Umndeni woMnuz Mthetheleli noMusawenkosi Novukela uthe kuyacaca ukuthi umbulali noma ababulali abadubule abafi banezizathu ezinqala zokubulala ngoba abathathanga lutho. Kusolwa ukuthi bekuqondwe uNovukela (Mthetheleli) obenamatekisi ahamba phakathi kwaseSiphingo naseThekwini ubewumngani kaMnuz Nkosikhona Maxhakana owadutshulwa ngabantu abangaziwa wabulawa esemzini wakhe okule ndawo ngoMeyi. UMaxhakana, owake waba yilungu le-ANC, noNovukela bebenebhizinisi lezinkukhu abebesanda kulisungula ngokuhlanganyela. UNovukela ongumakhelwane kaMaxhakana kuthiwa nguyena owafika kuqala ngemuva kokudutshulwa komngani wakhe. Ngemuva kokushona komngani wakhe kuthiwa ubeseqale ukwakha indlu yezinkukhu kwakhe, esexoshwe yindodana kamufi endlini abebeyisebenzisa. Kuthiwa uNovukela uke waya endlini yezinkukhu ebebeyisebenziza nomngani wakhe, ekwaMaxhakana wabuya ethi indodana kamufi ishintshe okhiye yamtshela ukuthi ayisamdingi kubo. UMnuz Bungani Novukela, ongumfowabo wabafi, uthe yize eke wawezwa lawo mahlebezi kodwa umufi akazange abatshele ukuthi uxabene nendodana yomngani wakhe. “Uma kuwukuthi kwenzeka njengoba kushiwo kusho ukuthi umfowethu akayinakanga leyo nto futhi nalelo bhizinisi lezinkukhu belisafufusa belingakhiqizi kakhulu. Engingakusho wukuthi noma ngubani odubule abafowethu, esisola ukuthi bekuqondwe uMthetheleli, kunento enkulu abazi ukuthi uyayazi. Akekho phela umuntu ongenza isihluku esinje kungekho sizathu. Indlela ababulewe ngayo iyefana okusenza sicabange ukuthi umbulali noma ababulali ngabantu ababodwa. Abebesebenza naye ematekisini bathi usoseshini wakhe uthe akukho ukuxabana kuwo futhi umfowethu ubengahlali naseThekwini ubeya uma kukhona ayokulungisa abuye abuye,” kusho yena. UNksz Sindi Mbuthuma, owayekhona ngesikhathi kwenzeka lesi sigameko, uthe abafi babesanda kuphuma endlini beya egaraji. “Bathi besanda kuphuma nje kade beqeda kugeza ngoba babakha indlu yezinkukhu, ngezwa kuqhuma isibhamu kaningi. Sacisha ithelevishini indodana yakhe esasinayo ngayivimba ithi izama ukuphuma iyobheka ukuthi kwenzekani. Ngangisaba ukuthi bazongena bazodubula nasendlini. Saphuma kungasekho muntu egcekeni sekusele abafi oyedwa esegaraji omunye engaphambi kwemoto ngaphandle kwegaraji (uMusawenkosi) wayesaphefumula washona efika esibhedlela,” kusho yena . UCol Thembeka Mbele uthe kuvulwe amacala amabili okubulala aphenywa esiteshini samaphoyisa e-Ibisi wathi bekungakaboshwa muntu.