OMnuz Andile (24) noMfanafuthi Zulu (29) bavele eNkantolo yeMantshi eMlaza izolo bezofaka isicelo sebheyili. Batshele inkantolo ukuthi abasayidingi ibheyili ngoba bayesaba. Lezi zelamani azibuzwanga ukuthi ziyalivuma noma ziyaliphika yini icala ezibekwe lona, udaba lwazo lwahlehliselwa u-Agasti 30, ukuze kuqhutshekwe nophenyo. Abasolwa bagcinwe ezitokisini ejele laseWestville. Izelamani zisolwa ngokubulala uMnuz Bongani Usher Mkhize (35) obengumholi we-ANCYL futhi eyiPhini likaSihlalo we-ANC ku-ward 88, eMlaza. Kuthiwa umsolwa wokuqala wanika uMkhize uR500, ukuze ambhalise esikoleni eCoastal College eMlaza, ngokubona kuhamba isikhathi kuthule ngokubhaliswa kwakhe kuthiwa wahlasela umufi esehamba nomfowabo ongumsolwa wesibili, bamshaya baze bamdubula. Abasolwa bazinikela emaphoyiseni ngemuva kwesigameko. UMengameli womkhandlu wezitshudeni eCoastal College, uMnuz Sboniso Nzimakwe, uthe baneme ngesinqumo sabasolwa sokuhoxisa isicelo sebheyili ngoba bebevele bengafuni ukuthi badedelwe. “Ukuhoxisa kwabo ibheyili njengoba bezogcinwa ezitokishini akusho ukuthi sizokhohlwa icala. Sizolilandela lize lifike esiphethweni,” kusho uNzimakwe. Uthe bafuna ukubona abasolwa bejeza kanzima ngabakwenzile. “Ziningi izinto eziphazamisekile ngokubulawa kuka-Usher (Mkhize). Abasolwa kumele babhadle ejele ngoba akubafanele ukuthi bahlale nomphakathi,” kusho uNzimakwe. Nayizolo izitshudeni zaseCoastal College, amakhansela namalungu e-ANCYL eMlaza bebegcwele enkantolo beze ecaleni. Inkantolo ibigcwele iphuphuma kwaze kwaphela indawo yokuhlala. Amalungu omphakathi abesenkantolo kodwa engazile ecaleni lezelamani acelwe ukuthi aphume ukuze kube nendawo.