Ngokwabazali balezi zingane, umsolwa unguSihlalo weCommunity Policing Forum (CPF) emijondolo yaseManyaleni, e-Unit 2, eChatsworth ngaseThekwini. Kuthiwa uneloli elithutha udoti endaweni,  abegibelisa kulona izingane, ebelenza ukuthi izingane zimthande ngoba ubehlale ezipha izinto ezimnandi. Lo msolwa uvele izolo eNkantolo yeMantshi eChatsworth. Umphakathi nabazali bebephume ngobuningi bezothamela icala, bebhikisha nangaphandle kwenkantolo. “Eyami ingane uqale ukuyidlwengula ikade yenza uGrade 1. Ngithole manje seyenza uGrade 3 ukuthi kade aqala ukuyidlwengula,” kusho omunye wabazali. Uthe izingane zabo ubezinunusela ngemali nangamamaswidi. Ngokusho kwabo, umsolwa ungumuntu ozimele kahle endaweni, yingakho izingane zabo bezithanda ukuyodlala nezingane zakwakhe. Bathe emzini kamsolwa kunezinto eziningi zokudlala izingane njengozwingi, amabhayisikili nokunye okuningi okuthandwa izingane. “Besiyaye singanaki uma izingane zethu ziyodlala khona ngoba naye unezingane. Bezidlala ndawonye nezakhe kwakhe,” kuchaza omunye wabazali. Njengendoda emi kahle, kuthiwa umsolwa ubenganqeni ukulayisha izingane zomakhelwane azivakashise ebhishi ziyozijabulisana nezakhe. Bathe izingane zabo azisafuni nokuya esikoleni ngoba zihlekwa ngezinye, kwazise sekuyaziwa ukuthi kunezinsolo zokudlwengulwa wumsola. “Ezinye umchamo usuyaziphumela nje, azisakwazi ukuzibamba ngenxa yokudlwengulwa. Abanye babantwana bethu sebehlala bezinwaya amathanga sengathi banotwayi. Badlala le ndoda endala.” Abanye abazali bathe izingane zabo sezihlale zikhala uma kwenzeka zibuka ithelevishini ekhombisa izithombe zabantu ababambanayo ngoba kuba sengathi lokho kwenzeka kuzona. Nakuba abanye babo bethe izingane zabo zithola ukwelulekwa ngokomqondo njalo ngenyanga, abanye bathe ezabo kuselukhuni satshe ukuthola lokho ngoba abazi ukuthi kumele benze njani.