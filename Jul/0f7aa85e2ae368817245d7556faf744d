UMnuz Sdu Sithole odabuka eMozambique kuvele ukuthi ngaphambi  kokuzisakaza ngesibhamu ubhale kuWhatsApp wakhe exolisa kubangani ngokudubula abulale owesifazane othile.  Komunye umbhalo wakhe ubethi isibhamu ubengasithengelanga ukubulala owesifazane kodwa ubenzela ukuzigada. Uqhuba athi akazi ukuthi ubengenwe yini kodwa uzozinikela emaphoyiseni. Akubhalile  kusabalele ezinkundleni zokuxhumana kodwa umndeni wakhe uthi awazi lutho ngomuntu abexabene naye nokuthi kukhona nomuntu ambulele. Umfowabo, uMnuz Carlos Sithole oficwe yiphephandaba emzini abebehlala kuwo oseMonkey Town, kwaV khona eMlaza, uthe akazi lutho ngalezi zinsolo futhi akazange azibone. Akakwazanga ukuqinisekisa ukuthi isithombe esikuWhatsApp okubhalwe kuwo uke wazibona yini zifakwe umfowabo yize ethe iselula kamufi ikhona endlini futhi uke wayibheka efuna ukubona ukuthi ukhona yini abexabene naye. “Besijwayele ukusebenzisana uma enomsebenzi omkhulu, eminye besiyenza ngokwehlukana. Sijwayele ukuthi kube nabantu abasikweleta imali kodwa angazi ukuthi kunowesifazane obemkweleta imali eningi lo okuthiwa umbulele. Besingakezwa lutho nasemaphoyiseni olumhlanganisa nokubulala,” kusho yena. Ngakolunye uhlangothi uNksz Mbali Dlamini, unina wengane kamufi, uthe uyazi ukuthi kunowesifazane waseMgungundlovu  obekweleta isoka lakhe imali elinganiselwa kuR60 000 futhi bese kunesikhathi beyibanga le mali. “Ngokwazi kwami  owesifazane wambiza ngoMgqibelo emthembisa ukumkhokhela imali yakhe kodwa wamnika uR20 000 baxabana. Umufi ubengeyena umuntu wodlame futhi ubesho ukuthi uyazisola ngakwenzile. Okwamanje angikho esimeni sokuthi ngichaze izinto eziningi ngalolu daba,” esho evala ucingo. Ephinda eshayelwa ucingo uthe akakwazi ukukhuluma ngalolu daba ngoba akakakulungeli ukukhuluma ngalo. Okhulumela amaphoyisa kulesi sifundazwe, Lt  Col Thulani Zwane, uthe abanalwazi lokuthi kunezinsolo zokuthi umufi ubulele wathi kodwa uphenyo olwenziwa ngamaphoyisa aseMlaza yilona oluzocacisa yonke imininingwane.