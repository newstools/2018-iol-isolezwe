Kuthiwa  kuneqeqebana elihlubuke kulo mkhandlu ngoba likholwa ukuthi amalungelo ezitabane awabhekelelwa ngendlela. UMnuz Sibusiso Dlamini obeyilungu leNJC, usehlubukile uvule umkhandlu athi uvikela amaNazaretha abandlululekile ngenxa yemigomo  yaleli bandla elandelwa  yiNJC, uma icubungula izikhalo. Phakathi kwabantu athi babandlululekile ngamaNazaretha athandana nabobulili obufanayo, abhemayo naphuza utshwala. Kuthiwa okudale uqhekeko kulo mkhandlu ukuthi leli qeqebana elisanda kusungula owalo umkhandlu, belibonga okhulekile ngokumqabula ngemuva komkhuleko Umkhandlu omdala umi ekutheni lokhu kuphambene nenqubo yebandla. Yaluthatha lolu daba yaluyisa kwiKhomishini iyofuna iseluleko sokuthi kumele yenzenjani ngoba kuleli bandla akuvumelekile ukuthi umuntu athandane nomuntu onobulili obufana nobakhe, ingasaphathwa eyokuya ocansini naye endaweni engcwele. UNkk Thoko Mkhwanazi-Xaluva usihlalo wale khomishini, waweluleka umkhandlu ukuthi ugqugquzele  ibandla ukuthi libe nemigomo ebhaliwe okumele ilandelwe ngabahambela entabeni. “Imigomo ekhona ngokubona kwethu iyabandlulula igcizelela ukuthi izitabane azifuneki ebandleni, akuphuzwa akubhenywa. Thina siyazi ukuthi baningi abantu abangamaNazaretha abakwenzayo konke lokhu.  Uma kufika izikhalo zabantu abangamaNazaretha abayizitabane bekubanzima kwiNJC ukuthi izixazulule izinkinga zabo ngoba bakholwa  ukuthi umuntu oyisitabane ungenwe yidimoni. Sibone kufanele kuhlukane inhloko nesixhanti ngoFebhuwari,  ngemuva kokuthi kunabantu abashaywa ngoba beyizitabane. Izinkinga zizoxazululwa yithi, kuhlanganisa nezabaphuzayo nababhemayo ngoba sikholwa ukuthi nabo bakhishwe inyumbazana,” kusho uDlamini. Uthe okwamanje umkhandlu wabo awukabi nalo igama kodwa unamahhovisi eJozini naseHluhluwe. UMnuz Willington Myeni usihlalo weNJC, okhonza ohlangothini lwaseBuhleni ukuvumile ukuthi kuhlukane inhloko nesixhanti emkhandlwini, wathi lokhu kwenziwe ngokuvumelana futhi akekho oshayiwe. “Kuhlalukile ukuthi ngeke sisebenze ndawonye, amaNazaretha awabhemi, awaphuzi futhi awathandani nanobulili," kusho yena. UMfundisi Joseph Mhlongo waseGinyezinye uthe kuyaxaka ukuthi kube namaNazaretha ayizitabane athi alwela amalungelo ebandleni. “INkosi eseyakhothama, Ilanga, yakubeka kwacaca ukuthi ayizihlanganisi nabantu abanomoya wobutabane. Ngama-60’s wazixosha izitabane ebandleni.” UMnuz Nkululeko Mthethwa waseThembezinhle uthe ngeke aphawule ngalo mkhandlu ngoba bona abawusebenzisi, uma behlukumezeka basebenzisa abameli. UMnuz Thokozani Mncwabe waseBuhleni uthe uzwile ukuthi umkhandlu uhlukene phakathi ngenxa yobutabane, wathi ngeke aphawule  ngalolu daba ngoba akakholwa ukuthi kukhona abantu abangamaNazaretha abangathi balwela amalungelo okuphuza , ukubhema nokuthandana nababobulili obufana nobabo. Lokho akuvumelekile ebandleni. UMnuz Thabo Sambothi onguNobhala eNazareth Church of God , uthe ubengazi ukuthi uDlamini usehlubukile emkhandlwini kodwa uyazi ukuthi uyisitabane.