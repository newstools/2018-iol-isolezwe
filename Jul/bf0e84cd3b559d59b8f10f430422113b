Kuthiwa uMnuz Siboniso Mbatha, oyiMeya yaseNdumeni, wehlelwe yingozi yemoto ngoMgqibelo ebusuku ephuma kweminye yemicimbi yeDundee July. Umthombo waleli phephandaba uveze ukuthi uMbatha ugingqe imoto yomkhandlu iFord Everest emuva kuka- 11 ebusuku. Ngokusho komthombo, uMbatha uhambe waya endaweni yobumnandi eyaziwa nge-18 eDundee lapho ehlelwe khona yingozi. “Ubezishayelela futhi ephuze ngokweqile. Kukholakala ukuthi kuthe eseyishayisile imoto wabaleka washiya omunye abehamba naye kuyona ngoba esaba ukuboshwa,” kusho umthombo. Kusolwa ukuthi ululamela ekhaya njengoba kuvela ukuthi akalimalanga kangako. Okhulumela uMnyango wezokuThutha nezokuPhepha, uMnuz Kwanele Ncalane, ukuqinisekisile ukuthi bazwile ngengozi. Uthe sebesungule uphenyo mayelana nalo. “Sizophenya ngesimo semoto nangesimo somshayeli obeyishayela. Asifuni ukuqagela ngomshayeli okuthiwa ubeshayela imoto konke lokhu kuzoba yingxenye yophenyo. Sizothola ukuthi ubeqisile yini ophuzweni nokuthi uma ebalekile ubebalekelani,” kusho uNcalane. UNkk Nompumelelo Mthethwa-Ntsele, ongunobhala weNFP esifundeni saseMzinyathi, uthe bafuna uMnyango wezokuBusa ngokuBambisana neziNdaba zoMdabu ungenele odabeni lokungaphatheki kweMeya yaseNdumeni. “Sizwile ngengozi, simangele kodwa akusimangazanga kangako njengeNFP ngoba imeya siyibona njengomuntu ongaphatheki nosebenzisa izinsiza zomphakathi budedengu. Neqembu lakhe sibona lingenzi lutho ngaye. Sesicela ukuthi uMnyango wezokuBusa ngokuBambisana neziNdaba zoMdabu ungenele odabeni lwayo,” kusho uNkk Mthethwa-Ntsele. UDkt Isri Bedassi ongumholi wekhokhasi ye-DA uthe bazwile ngalesi sigameko kodwa okwamanje okuningi ngaso kuseyinzwabethi. Uthe bazoba nomhlangano lapho bezothola kabanzi ngokwenzekile. USomlomo kaMasipala waseNdumeni, uNkk Bongiwe Mbatha-Makhathini, uthe balinde umbiko ovela koyimenenja kamasipala. “Sitholile ngengozi kodwa sisalinde umbiko wemenenja kamasipala ohlangene nombiko wamaphoyisa ngoba le moto ngeyomkhandlu ngakho kufanele amakhansela azi ngokwenzeke kuyona,” kusho uNkk Mbatha-Makhathini. Uthe ngokwazi kwakhe imeya ayizishayeleli kodwa akazi noma imoto beyibhaliswe ukuthi isetshenziswe yiyo yini. Iphawula mayelana nalolu daba imenenja kaMasipala, uMnuz Siyabonga Ntuli, ithe kuyiqiniso ukuthi imoto yemeya ibe sengozini kodwa ayikabi nalo ulwazi lokuthi ibishayelwa yiyo yini. “Okwamanje angikakabi nolwazi olugcwele ngokwenzekile ngoba abantu bakhuluma izinto ezingafani. Ngilinde umbiko ovela kophethe ezokuthutha kamasipala bese kuyima ngiba nolwazi oluphelele,” kusho uNtuli. Uthe akasazi nesimo ekusona imoto ngoba ubengakaboni nezithombe zengozi.