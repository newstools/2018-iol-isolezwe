Laba badlali ababhekene nale ngwadla, okuseyizinsolo zokuthi sebehamba bejeqeza ngoCarlos Bacca noMateus Uribe. Bachashwa ngezinhlamba ngenxa yokuthi bahlulwe ukuvalela phakathi amaphenathi, okwenze iqembu labo laphuma kulo mqhudelwano weNdebe yoMhlaba eqhubekayo eRussia. Ngemuva komdlalo sebethole izinsongo eziqhamuka kubantu baseColombia abesebenzisa izinkundla zokuxhumana. Bakhonjwa ngenjumbane ngokuthi yibona ababe neqhaza ekutheni iColombia iphume kulo mqhudelwano. Le zinsongo seziqubule okukhulu ukwesaba 
njengoba nange-1994 FIFA World Cup, kwaba 
nokubulawa komdlali wasemuva wakhona,  u-Andres Escobar, owathelwa phansi ngenganono ngemuva kokuthi egeje iphenathi kade bedlala ne-USA, okwagcina ngokuthi liphume emqhudelwaneni. Lezi zinsongo sezifake elikhulu itwetwe kubadlali nakwabanye abalandeli ngoba bengazi ukuthi sizogcina sinjani isimo. Umyalezo osabisa kakhulu yilowo obuqhamuka kozibiza ngoDavid Castaneda othe: “Carlos Bacca ndodana yesif--e. Akekho okudingayo, lolu gcunsula. Awubuyeli kuleli lizwe.” Omunye umyalezo uthi,”Carlos Bacca, uzibulale yena.” Eminye imiyalezo yeTwitter ebibhekiswe ku-Uribe ithi: “Uribe, wamasi--a. Ngifisa sengathi ungafa,” kubhala uPatricio. U-Ifinito yena ubhale wathi: “Lona bekuwumdlalo wokugcina kaMateus Uribe, usengofile. Le miyalezo igxekwe kakhulu ngabanye abalandeli baseColombia abasekele abadlali, besho ukuthi okwenzeka ku-Escobar, akungaphinde kwenzeke. Omunye umlandeli ozibize ngoBrayan Sanchez, ubhale kwiTwitter wathi: “Asifiseli ukufa uBacca no-Uribe. “Asisafuni kuphinde kwenzeke okwenzeka 
ku- Andres Escobar? 
Ngabe lena yiColombia? Imidlalo uyayiwina uphinde wehlulwe. Asibe yisizwe sangampela.” Omunye umyalezo ozwakalisa ukwesekela abadlali ufundeka kanje: “Manje sebeqalile ukwethuka nokusabisa uBacca no-Uribe . “Izolo besihlanganisa iminyaka ewu-24 kwabulalwa u-Andres Escobar. Ngiyaninxusa, ngiyaninxusa! Akesifundeni ukwemukela ukwehlulwa.” - Moneycontrol News.