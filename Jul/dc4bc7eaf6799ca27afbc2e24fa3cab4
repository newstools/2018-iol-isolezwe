Uke ubone nje emzini thizeni uma kuhlatshiwe kunezidlo nenyama notshwala besintu, ufice sekunobunuku obuxaka uSathane, uthi nxa uvulisisa amehlo, uzwe oyedwa ethi: “Suka yekani ukuthatha izinto ngesilungu, ngesintu yikhona okuhle impela uma kunje, nabadala (amathongo) bayajabula.” Hhayi ngiyaphika! Uma uzodla okwakho ukudla uzihlalele ekhaya kungenamcimbi, awutshelwa muntu ukuthi kumele izandla zakho zihlanzwe kuqala. Uma uzosebenzisa isitsha ozoziphakela kuso ukudla, awukhunjuzwa muntu ukuthi kumele leso sitsha siqale emanzini. Uma ubuya endlini encane, awudinge muntu ozokutshela ukuthi izandla uyozigeza ngakuphi. Yini pho uma uzophatha ukudla okuzonikwa inqwaba yabantu yonke le mithetho engenhla, ishuthekwe emgodini, ingasetshenziswa? Ngake ngafika kwenye indawo izinsizwa zimatasa zihlinza isilwane, uma ngibuza ukuthi owani umcimbi, kwathiwa umfana uphumelele esikoleni, simenzela iphathi yakhe nje, idili lokumbungaza. Kuthe kusenjalo kwafika insizwa okwathiwa iyisethenjwa uma sekuza ekuhlahlaleni inyama. Le nsizwa kuthiwa inejubane eliyisimanga ekuhlinzeni, ekuqobeni, ekubaseni umlilo ngisho ukuyiphaka inyama ngezithebe, isinikwa ibandla. Kuthe kusenjalo yathimula inhlikinhliki yomkhuhlane, hhawu ngokuphazima kweso, lokho okuphume ekhaleni kwabe sekusulelwe esinqeni sebhulukwe layo, yasho yayiqhubeka nomsebenzi wayo kwangathi akwenzeke lutho. Kwakunani ukuthi lo mlisa akhunjuzwe ngenhlonipho nje ukuthi ayogeza izandla? Atholelwe neduku phela ngoba lo msebenzi awenzayo udinga inhlanzeko ngoba le nyama ayiphethe izonikwa abantu? Maningi amanyala esihlale siwadla abantu becashisa, ubunuku ngokuthi yisintu. Ubani nje owashaya umthetho wokuthi uma uthatha isithebe/ugqoko uzophakela kuso inyama, kumele ulwethule lunjalo bese ubeka inyama kulo. Lolu gqoko uthola ukuthi njalo kade lwahlala endlini engcolile, eseyalala ulwembu nezinkukhu zakhona kulo muzi zilala kuyo le ndlu, zibuye zibhacaze izitingi kulo. Mhlazane kuhlatshiwe luvele lwethulwe phezulu lunjalo lungageziwe, bese kuthiwa kuzophakelwa kulo ibandla. Kahleni bakwethu, ngiyakhuza! Ngoba phela kuyaziwa ukuthi izimpukane ziyayithanda inyama enegazi uma ihlatshiwe kungani kungathengwa izindwangu noma izitsha ezifanele okuzofakwa kuzo lokhu kudla? Akumele ukuthi uma kuhlatshwe inyama uze uhlangatshezwe yiphunga lokonakala kwayo endaweni lapho ibekwe khona. Nakho nje ukuthi kuhlale izimpukane kuyona, ziyekwe kanjalo, uyozwa sekuthiwa izokwabiwa, inikwe izihlobo nezivakashi ezithile. Ngikusho lokhu ngoba sengike ngabona ezindaweni eziningi ukuthi umsebenzi uyakwazi ukuthi usingatheke ngenhlanzeko kuthi nalabo abasemabhodweni baqikelele ukuthi bayahlanzeka baze babeke namanzi eduzane abalokho bewasebenzisa ukuze kube nobunono kulokhu kudla abakuphethe. Lezi zinto zibalulekile ngoba esizukulwaneni esizayo esibhekene nemfundisoze, ehlose ukufenyisa indlela yesintu, lezi zibonelo ziyokwenza kube lukhuni ukuchaza ngobuhle nemvelaphi yethu uma isizulukwale sibuza ukuthi sizoyithanda siyithokozele kanjani impilo ebonakala inobunuku nokungahlanzeki? Akudingi mthetho obhalwe phansi ukuze lokhu sikuqikelele. Sidinga umuntu oyedwa ikhaya nekhaya ozoba nesibindi sokubuza le mibuzo kungangafiki usuku lomcimbi. Nakhona lapho futhi awukwazi ukuthi uphokophelele ukubuza ngenhlanzeko bese ungabi khona ukulekelela ukuchaza ukuthi kungani kumele kube namanzi, nokukhuthaza abasekudleni ukuthi bahlanzeke.  - U-Alex wethula uhlelo INDABA kwiGagasi FM ngoMsombuluko ngo-7 bese kuthi ngoLwesibili kuya kuLwesine aqale ngo-6. Uyatholakala @alexmthiyane ku-Facebook, Instagram, Twitter naku-Youtube. 