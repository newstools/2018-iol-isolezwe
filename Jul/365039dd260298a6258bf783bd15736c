SEZIQALE phansi izinkinga zokungaqoqwa kadoti emalokishini aseThekwini. Abahlali baKwaMashu ehostela baveze ukuthi sekudlule amasonto amabili ingaqoqiwe imfucuza kulendawo. Oyedwa wabahlala kule ndawo ocele ukungadalulwa uthe udoti ugcwele umgwaqo wonke, kunuka phu, futhi sekuphazamiseke nezokuthutha njengoba amatekisi engakwazi ukudlula kuwo. “Abahlala kulendawo bawusaphaze umgwqao wonke udoti  ngenxa yokuthi awusaqoqwa, sesikhathele ukuhlala endaweni engcolile. Izingane zethu zidlala ngawo, asikwazi nokuya emsebenzini ngoba amatekisi awakwazi ukudlula emgwaqeni,” kuchaza yena. Usonkontileka wendawo, uMnuz Gadafi Sibiya, usole umasipala ngokuhluleka ukugcina isethembeso sokuthi bazothuthukisa osomabhizinisi bomphakathi abasafufusa ngohlelo lokuqoqwa kukadoti. “Umasipala waqasha osomabhizinisi bomphakathi ngenhloso yokubathuthukisa, basebenza, kodwa manje akasafuni ukubakhokhela imali abasebenza ngayo. Noma sikhuluma sihambisa izikhalo zethu kumasipala izimpendulo asizitholi,” usho kanje. Uqhube wathi amalungu omphakathi agcine ephoqelekile ukuthi avale umgwaqo ngoba sebekhathele ukulinda izimpendulo kumasipala weTheku. Omunye usonkontileka ocelwe ukungadaulwa uthe bathenjiswa imali kodwa sekuphele izinyanga bengayitholile. “Sekuzophela izinyanga ezintathu singayitholile imali yethu. Sathi sihlangana eCity Hall sifuna ukuzoletha izikhalo zethu sahlangabezwa amaphayosa, okwasimangaza ngoba sasingenzanga lutho olubi. Sasize ngokuzobuza ngemali umasipala asikweleta yona,” kusho yena. Inhloko yezokuxhumana esabambile kumasipala weTheku uMnuz Mandla Nsele uthe izingxoxo phakathi komkhandlu nosonkontileka zisaqhubeka. “Kwexwayiswa amalungu omphakathi ahlala eNingizimu neTheku ezindaweni okubalwa kuzo uMlaza, Folweni Cato Manor, Bonella, Chesterville, Cato Crest, KwaMakhutha namaphethelo ngezinkinga zokuqoqwa kadoti. Izingxoxo phakathi kosonkontileka, nabasebenzi bakwa-DSW abaqoqa udoti zisaqhubeka. Umkhandlu uyaxolisa ngokuphazamiseka kokuqoqwa kukadoti,” usho kanje. 