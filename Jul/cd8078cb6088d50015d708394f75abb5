Lokhu kushiwo nguMnuz Zizi Kodwa osebenza ehhovisi likaRamaphosa. “Kubalulekile ukuthi umengameli ahambele ingqungquthela yaKwaZulu-Natal, hhayi ngoba inamalungu amaningi kodwa ngoba ibalulekile ezweni lethu. Ingqungquthela yaKwaZulu-Natal ibalulekile futhi amalungu ahlanganisa wonke umuntu. Ibihlale ibalulekile ezinhlelweni zethu futhi ibhekane nezingqinamba ebezikhona ngonyaka odlule.” Ingqungquthela ye-ANC bekufanele ibe khona ngenyanga edlule kodwa yaphazamiseka ngenxa yokuthi kunamalungu ayenganeme afaka isicelo sokuthi imiswe ngomzuzu wokugcina. Selokhu kwamiswa ingqungquthela yaseMpangeni, amalungu e-ANC kuzwelonke ebezama ukuxazulula isimo njengoba kwehle iPhini likaNobhalala Jikelele we-ANC, uNksz Jessie Duarte ehambisana namanye amalungu ukuzolalela izikhalo zamalungu e-ANC eLower South Coast, Moses Mabhida naseHarry Gwala. Ingqungquthela iqala namhlanje eDUT, eSteve Biko, iphele ngoMgqibelo. UMnuz Sihle Zikalala uthe balindele amalungu awu-1 700 engqungqutheleni. Ukubhalisa kuzoqala ngo-8 ekuseni kuze kube ngu-1 ntambama bese uRamaphosa ekhuluma ngo-2 ntambama. Umkhulumeli we-ANC KwaZulu-Natal, uMnuz Mhlaba Memela, uthe balindele ingqungquthela enokuthula nezinkulumo ezizoyisa umbutho phambili. “Amalungu ombutho azokhuluma ngezinto ezehlukene okubalwa izinqumo ezathathwa engqungqutheleni ye-ANC kazwelonke. Kuzokhulunywa nodaba lokhetho lwangonyaka ozayo. “Kufanele siqale ukukhankasa manje futhi ngiyathemba umkhankaso uzoqala ngemuva kwengqungquthela.”