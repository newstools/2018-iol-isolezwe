Enkonzweni yomngcwabo kaMnuz Mandla Mabaso (47) ngoMgqibelo eNtukusweni, izikhulumi ebezishintshana bezikhala ngokubulawa kwabantu endaweni nokuthi azazi noma nazo zizohlaselwa yini. Kuvele ukuthi kusukela ngonyaka odlule sebengu-20 ababulewe kodwa akekho oboshwayo ngalokho. UMnuz Mbongi Hlongwa ongusihlalo wegatsha ku-ward 1 uthe ababulali bayacanasa. “Umuntu uma ufuna ukumkhethela esikhundleni se-ANC kule ndawo, usevele anqabe ngoba esaba ukuthi uzobulawa ngenxa yabaholi abaningi asebebulewe kodwa kuthuleke. Kuyasikhathaza kakhulu ukubulawa kwabantu ngoba kwenza singazi ukuthi ubani omunye ozohlaselwa,” kusho uHlongwa. Okhulumele i-ANCWL ku-ward 1, uNkk Thembi Zondi naye ukhale esifanayo wathi akazi njengoba ekhuluma nje emngcwabeni, usazophila yini. “Siyafa siyaphela embuthweni. Njengoba ngimile nami lapha angazi ngizohamba nini. Asisahlehli noma kunjalo, abasibulale besiqede kodwa okusalayo inhlangano iyoqhubeka. Okusemqoka wukuthi sibe nobumbano kule nhlangano,” kusho uNkk Zondi. Utshele abebesenkonzweni ukuthi kweminye yemihlangano yegatsha, ehamba ngemoto kaMabaso kukhona abantu ababashaya ngamatshe kodwa uMabaso wangaphendula ngodlame. Yize kungacacile isizathu sokuhlaselwa kukamufi kodwa ngoMsombuluko uhlaselwe ngabantu abangaziwa emzini wakhe, bamdubula amahlandla angu-16. Ushone esesibhedlela. UMabaso ubeyilungu eliqavile le-ANC, enesikhundla esigungwini sabazali esikoleni iSt Julias Secondary, eyilungu lekomiti lezokuphepha endaweni. Ngaphezu kwalokhu ubengusomabhizini ogxile kwezokwakha. Unconywe kakhulu ngegalelo lokusebenzela umphakathi. Kube nomunyu ngesikhathi kufundwa inkondlo ebhalwe unkosikazi wakhe, uNkk Noma MaMngwengwe Mabaso, ebebalisa ngokuthi usezoqhubeka kanjani nempilo sekuhambe ithemba lakhe, uyise wezingane zabo ezintathu. Kuthiwe ungomunye wabantu abahamba phambili ekuphembeni i-ANC KwaXimba besuka eNtshanga, lapho azalwa khona. UMnuz Thembo Ntuli onguSihlalo we-ANCYL esifundeni saseThekwini uthe ufisa ukucacisa ukuthi abenzi balokhu yizigebengu ezifuna ukusebenzisa ipolitiki. “Ukudutshulwa kwamaqabane kuyanda futhi kuyisihlava esimbi. Okumele sizibuze khona ukuthi ngubani umbulali? Kungabi khona ozojabula uma kwenzeka lokhu ngoba asazi ukuthi kuzolandela bani ahlaselwe naye. Engifuna kucace ukuthi ababulali yizigebengu nje ezicasha ngepolitiki,” kusho uNtuli. Uthe umlando waKwaXimba uyawazi futhi uyakuqonda ukuthi zimbili izinto ezibangwayo, intuthuko namathuba omsebenzi. Uthe akukho umuntu okumele agodle umsebenzi namathuba ngoba nakhu imibono yabo ingafani nalabo okumele bahlomule. Ukuhlabile ukuthi esikhathini samanje kube khona abesifazane abathi baqashwa ngoba befunwa ucansi. Uthe kwa-ANC kuqashwa umuntu osuke ewufanele umsebenzi. Unxuse ukuthi kube nokuthula emphakathini, wacela nokuba amaphoyisa asheshise uphenyo, kuboshwe ababulale uMabaso.