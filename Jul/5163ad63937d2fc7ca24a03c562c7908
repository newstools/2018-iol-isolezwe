Leli qembu limemezele ukuthi
 isigungu iNational Executive Committee (NEC) sesinqume ukukhetha uHlengwa (31) njengozokhulumela i-IFP. Iqembu lithe njengoba lusemome ukhetho lwangonyaka ozayo libone isidingo sokuthi kuqiniswe ezokuxhumana. UHlengwa okhulumela iqembu kwezezimali ePhalamende, uthe uzovuselela ubudlelwano nabezindaba. “Umsebenzi engingawuthathi kalula. Njengoba siya okhethweni, kubalulekile ukuthi siqinise amaxhama okuxhumana 
nabezindaba baseqhulwini kulokhu ngoba babalulekile. “Kubalulekile ukuthi sakhe ubudlelwano nabezindaba sisebenzisane,” kusho uHlengwa. Uthe abezindaba bake bangabika kahle ngeqembu, wathi ufuna ukukushintsha lokhu. Uqhube wathi iqembu 
lisemkhankasweni wokufuqa abantu abasha njengoba ukhetho lwangonyaka ozayo lungentsha. “Kubalulekile ukuthi intsha ibe 
sekhaleni njengoba ukhetho lwangonyaka ozayo kungolwayo. “Sifuna ukuba yizwi lentsha kuleli njengoba lufile uphiko lwentsha lwe-ANC, nolwe-DA kanjalo yinto engekho,” kuqhuba uHlengwa. UHlengwa uthe ziqalile izinguquko njengoba imeya encane kunazo zonke kuleli iqhamuka kwi-IFP. Uthe kumanje bavuselela inhlangano yentsha yaleli qembu, iSadesmo, ezikhungweni zemfundo ephakeme ukuze ibe yizwi lezitshudeni. UHlengwa uthe uzoqhubeka nemisebenzi yasePhalamende. Kuqokwe nabanye abakhulumeli abangamaphini kuleli qembu 
uMnuz Joshua Mazibuko, uMnuz Velenkosini Hlabisa, 
uNobhala waleli qembu esifundazweni neMeya yaKwaHlabisa, noNarend Singh, ilungu lePhalamende ophinde abe nguMgcinimafa. 