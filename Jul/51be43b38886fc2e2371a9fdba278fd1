KUBOSHWE umfundisi waseGeorge, eWestern Cape, nengoduso yakhe, basolwa ngokubulala owesifazane ngasekuqaleni kwenyanga kaJulayi ukuze bahlomule ngemali yomshwalense wempilo abese bemuthathele wona. UNksz Siphosile Pamba (25) okhalelwe ngamasongo kaSigonyela ngoLwesihlanu lwesonto eledlule, eZone 9 eThembalethu, uvele isikhasha enkantolo yeMantshi eGeorge izolo ngezinsolo zokubulala uNksz Hlompo Mohapi (25) ofihlwe ngoMgqibelo. Ngemuva kwakhe kube sekuboshwa umfundisi athandana naye uMfu Melisize Monqo (30) osolwa ngecala lokubulala nokukhwabanisa njengoba kuvele ukuthi wathatha umshwalense wempilo ngegama likaMohapi. Amaphoyisa aphinde athatha nemoto etholwe kuMfu Monqo. Omunye wesilisa uMnuz Phumlani Qusheka (28) waboshwa kusadlule izinsuku kutholwe isidumbu sikaMohapi. Lomsolwa wabanjwa neselula kaMohapi, isidumbu sakhe satholwa sinamanxeba okugwazwa esifubeni. Bobathathu abasolwa bazovela enkantolo ngoLwesithathu (Julayi 25) lapho bezobekwa khona amacala ngokuhlangana, kanti kulindeleke ukuthi bafake isicelo sebheyili. 