Ngesonto eledlule kutholwe isidumbu sowesifazane sisehlathini kodwa kukhona izitho zomzimba ebezingekho. Owesifazane kuthiwa akaziwa ukuthi ungubani nokuthi kwenzekani kuyena. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi bathungatha umndeni wowesifazane otholwe ehlathini ecwiyiwe. “Kutholwe isidumbu sowesifazane ehlathini laseMabedlana sicwiyiwe. Akwaziwa ukuthi ungubani nokuthi ubulewe kanjani njengoba kusalindeleke ukuba kuhlolwe isidumbu sakhe. Onolwazi ngomndeni wakhe noma ngesigameko sokushona kwakhe sicela athinte umphenyi wecala lokubulawa kwakhe uSergeant Thabethe osebenza esiteshini saseXobho ku-039 834 8816,” kusho uCol Mbele. Isolezwe lithole ukuthi ukutholwa kowesifazane kuwuthusile umphakathi njengoba kungaziwa ukuthi ubulawelweni nokuthi umuntu owenze lokhu angeke yini aphinde agadle. Uphenyo lwamaphoyisa ngalesi sigameko luyaqhubeka. Kucelwa nabalahlekelwe yilungu lomndeni abasola ukuthi owesifazane bayamazi ukuthi bathinte amaphoyisa ngokushesha.  