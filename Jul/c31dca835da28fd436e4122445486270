Lokhu kuthiwa kwenziwa ngabanganeme ngobuholi obakhethwa engqungqutheleni ebingenyanga eyedlule yesiFunda. Kuthiwa sekube nemicimbi eminingana ye-ANC uZuma abonakala esevumbuka kuyo kodwa ubuholi obumphethe bube bungazi lutho futhi bungazange bummeme. Kukhalwa ngokuthi labo abangaphumelelanga engqungqutheleni benza isiqiniseko sokuthi uZuma uba ngumuntu osondelene nabo ukuze kubukeke sengathi ubuholi obusha bangakubo sebumjikele abusamfuni. IMusa Dladla ihlanganisa iNkandla, Mthonjaneni, iShowe, iMpangeni neRichards Bay. Okhulumela i-ANC eMusa Dladla, uMnuz Nathi Xulu, uthe okwakamuva kube yinkonzo yesikhumbuzo yesigagayi senhlangano, uMnuz Sthe Sibiya, waseShowe. “Enkonzweni ubuholi bubone sekutheleka uZuma bungazi lutho. Kuthe uma sekuvela kwatholakala ukuthi umenywe yilaba abehlulwa engqungqutheleni nababehambisana noNkk Nonhle Mkhulise. Empeleni sinenkinga yokuthi kubikelwa uNkk Mkhulise, osanda kuphuma ekubeni wuSihlalo, izinto ezisuke zidinga ubuholi obakhethwa kodwa bona abaziswa lutho. Nakulolu daba lukaZuma uthola ukuthi kusuke kubikelwe yena kodwa ebe engeseyena usihlalo we-ANC,” kusho uXulu. Abanye babaholi bezinhlaka ze-ANC eMusa Dladla, abacele ukungadalulwa, baveze ukuthi lobu buholi obukhona manje abuzazi ukuthi bumiphi kodwa buqalaza lapho okunebhodwe eliconsayo  khona yingakho bungaphumeli obala ngokuseka uZuma. “Empeleni ukusekwa ngokuphelele kukaMsholozi ezinkingeni abhekene nazo kulesi siFunda naye adabuka kuso kwagcina ngesikhathi sikaThulani Mashaba ngoba nomama uNonhle Mkhulise uzamile ukuhamba kuleyo ndlela kaMashaba kodwa kwacaca ukuthi usesala yedwa ngoba abaholi sebeqala ukudonsa izinyawo. Kube mandla kakhulu sesibuya eNasrec ngoba abanye sebefuna ukubonakala behamba noMnuz Cyril Ramaphosa. Siqale sathi benza ngoba ubuholi bukazwelonke bathi buzoziqhelelanisa noZuma enkantolo kodwa sibona abaholi balapha sebeziqhelelanisa nangokwesiqu sabo kuye. Muva nje bekunomkhuleko eMnyakanya obuhlelwe abefundisi kuthandazelwa ukuthi uZuma ahambe kahle emacaleni.  Kulowo mkhuleko akufikanga noyedwa umholi waseMusa Dladla, kunalokho kwafika uMama uNonhle Mkhulise naye ezizela njengeMeya,” kusho omunye wabaholi ocele ukungadalulwa. Ephendula uXulu uthe umkhuba wokwenza sengathi uZuma ungowabathile kuphela ubaphethe kabi. ‘”Okokuqala thina siyisifunda esihamba phambili ekushumayeleni ivangeli lobumbano. Yingakho kuthe uma sibuya engqungqutheleni sacela amanye amaqabane abehambisana noNonhle Mkhulise, owehlulwa esikhundleni sokuba nguSihlalo, ukuthi angene esigungwini sobuholi obusha. Sayivala le nto eyenzeke phambilini lapho kukhona amaqabane abesekhishwa inyumbazane eseyizinto ezingelutho ngoba nakhu engayinqobanga ingqungquthela. Le nkonzo eshiwoyo yaqondana nosuku lapho abaholi babekhankasa khona eMangidini, belungisela nokhetho lwaseMthonjaneni,” kusho uXulu. Uthe ebuholini akekho umuntu ozonda uZuma noma osemjikele ngoba abaholi ababenoMashaba basekhona namanje esigungwini futhi abananxa noZuma. Lapha ubebala uMnuz Mduduzi Mhlongo, osenguSihlalo omusha, uNkk Thembeka Mchunu, oseyiphini likaSihlalo noyiNkosikazi kaMnuz Senzo Mchunu, uMnuz Tholi Gwala, obuyiselwe ekubeni 
uNobhala. Imizamo yokuthola uNkk Mkhulise kayiphumelelanga. Kuze kwashaya isikhathi sokushicilela, kwale noma esethunyelelwa umqhafazo.