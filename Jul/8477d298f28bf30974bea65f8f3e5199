UKHUNGATHEKILE umndeni wakwaMathonsi kwa-H eNtuzuma okufe indodana yawo edutshulwe kubhiyozwa emuva komngcwabo wendoda ebisolwa ngobugebengu. UThandolwethu Mathonsi (19), okuthiwa ubeyisikhokho ekushayeni isidudla, kuthiwa ufike kubhiyozwa ezokwenza adume ngazo ehamba ngemoto kayise iToyota RunX ebisetshenziswa nguye isikhathi esiningi. Ngesikhathi ethi uyapaka kuqhamuke umuntu wamdubula kabili. Isolezwe linayo i-video ekhombisa uThandolwethu efika embhiyozweni ngemoto yakhe, wathi esapaka kwaqhuma isibhamu. Ikhona indoda ebonakala sengathi iyabaleka ngemuva kokuqhuma kwesibhamu. Okhulumela umndeni wakwaMathonsi, uMnuz Nhlanhla Mathonsi, uthe indodana yomfowabo ibingesona isigebengu kodwa ibize emngcwabeni wesigebengu ngoba kade ibizwe ngabangani bayo abebefuna izoqhudelana nezigebengu ngokushaya izidudla. “Umfana womfowethu ubengesona isigebengu kodwa ufonelwe ngabangani bakhe eseSabatheni njengoba singamaNazaretha lapha ekhaya bathi akeze emngcwabeni wesigebengu sendawo esisale enkundleni ngesikhathi sona nabangani baso bedubulana namaphoyisa eVerulam ngeledlule,” kusho uMathonsi. Ugxeke amaphoyisa ngobudedengu obuholele ekushoneni kwendodana yomfowabo. “Siwumndeni siyakhala ngempela ngamaphoyisa sikholwa wukuthi amaphoyisa ngaphambi kokuthi ahambe emngcwabeni bekumele ahlakaze isixuku. Okunye esikutholile wukuthi asheshe ahamba futhi,” kusho uMathonsi. UMathonsi uthe bafe olwembiza ngokufa kukaThandolwethu ngoba ubeyingane ekhuthele futhi ekhaliphile. Uthe inkonzo yesikhumbuza sikamufi izoba ngoLwesine khona eNtuzuma kuthi inkonzo yomngcwabo ibe khona eNtuzuma kodwa yena uzofihlelwa amathuneni asekhaya eJozini. Okhulumela amaphoyisa 
KwaZulu-Natal, uLt Colonel Thulani Zwane, uthe bayakuqinisekisa okwenzeke ngoMgqibelo kwa-E eNtuzuma lapho owesilisa oneminyaka engu-19 edutshulwe ekhanda. “Uphuthunyiswe esibhedlela kodwa washonela endleleni ngenxa yokulimala. Imbangela yokudutshulwa kwakhe ibingakaziwa. Amaphoyisa aseNtuzuma aphenya icala lokubulala kodwa okwamanje bekungakaboshwa muntu,” kusho uZwane. Mayelana nokugxekwa kwamaphoyisa  ngobudedengu, uZwane uthe bona bagada umngcwabo hhayi imibhiyozo eyenzeka uma usuphelile. “ Amaphoyisa ayahamba uma ebona ukuthi kuthule,’ kusho uZwane.