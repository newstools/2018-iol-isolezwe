Indoda, eyaziwa ngokuthi ingumakhi wezindlu odabuka kwelinye lamazwe ase-Afrika, kuthiwa inguMnuz Sdu Sithole. Imangaze abaningi ngesikhathi imisa imoto erobhothini kwaV, yaphuma yavulela  inhlamvu esidlangaleni,  kungaziwa ukuthi idubula bani. Kuthiwa kukhale ubumayemaye abantu bebaleka nxazonke. Kuthiwa ibonakale sengathi iyakujabulela lokhu ngesikhathi ikwenza ngoba ibigibele okhakhayini lwemoto. Ibidubula ibuye igxumele phansi idubule iyizungeze imoto. Kuthe kusenjalo kwaqhamuka amaphoyisa, athe engakafiki nakuyo yabhekisa isibhamu kuyo yazidubula yashonela khona lapho. Omunye ozibonele lokhu kwenzeka kodwa ongathandanga ukuthi igama lakhe lidalulwe, uthe  uSithole ubengapheli  kwaV futhi uyaziwa khona. Ubejwayele ukuhamba nabantu abakha izindlu emotweni yakhe. “Uyaziwa kule ndawo yize ngingamazi ukuthi uhlala kuphi.  Ngiyacabanga ukuthi uhlala khona kwaV,  siyazi nokuthi uyaphuza futhi ubuye asebenzise nezidakamizwa kodwa bekungakaze kwenzeke ukuthi akhiphe isibhamu. Bekungathi sibuka ifilimu, angazi noma kukhona yini abekusho ngoba sonke bese sicashile sesaba ukudubuleka. Ngiyasola ukuthi ubedle  izidakamizwa, akekho umuntu obengenza le nto edakwe wutshwala kuphela. Ucishe walimaza abantu ngoba le ndawo iyaphithizela,” kusho yena. Kunenqwaba yezitolo, kuphinde kume namatekisi nabantu abanamatafula abadayisayo kuleli robhothi. Kuhlale kuphithizela kulo njengoba uma ungena noma uphuma eMlaza udlula kulona. Ngesikhathi ithimba leSolezwe lifika endaweni izihlobo zikamufi bezidangele, zime eduze kwesidumbu sakhe zisalinde ukuthi sithathwe yimoto ethatha izidumbu. Imoto yakhe iCiti Golf emhlophe ibimi erobhothini emgwaqweni oqhamuka eSiphingo obheke ngakwa E,F&G, isidumbu sakhe siseduze kwayo. Akekho obekhuluma nomunye kulamalungu omndeni bonke bebegobodisile bebheke isidumbu sakhe. Kulezi zihlobo akekho ovume ukukhuluma  nabezindaba, zithe kuningi okushayisanayo abezwa kuthiwa kwenzekile, okwamanje kazikazi ukuthi kwenzekeni. Akekho kuzo obefuna ukuzisho ukuthi ungubani. “Sisenezinhliziyo ezibuhlungu,  ngeke sikhulume okwamanje ,” esho ehamba. Okhulumela amaphoyisa kulesi sifundazwe, uLt Col Thulani Zwane,  ukuqinisekisile okwenzeile wathi indoda yangaphandle kwaleli okuthiwa ibidakiwe, izidubule ngesibhamu sayo yafela  emgaqweni. “Kuvulwe idokodo mayelana nokufa kwendoda esiteshini samaphoyisa eMlaza. Ngesikhathi edubula akekho olimele,” kusho uZwane.