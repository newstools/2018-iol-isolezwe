I-ANC ithi iphoxekile ngemibiko yokuthi ilungu layo elisebenzela eLuthuli House lisolwa ngokuba yingxenye yezigilamkhuba ezabamba imoto yemali eDobsonville, eSoweto kamuva nje. Lezi zindaba zidalulwe yiMeya yaseGoli uMnuz Herman Mashaba othe uthole ngemithombo yakhe ethembekile ukuthi omunye wabasolwa kulesi sigameko umuntu osebenza ekomkhulu le-ANC. “I-ANC iphoxekile ngokuthola ukuthi umsebenzi wayo uboshiwe wavela enkantolo ngezinsolo zokuthinteka emacaleni abucayi. I-ANC izolandela imigomo yayo yokuqondiswa kobugwegwe iqinisekise ukuthi kuthathwa isinqumo esifanele ngalolu daba. “Ubugebengu buyinkinga enkulu kulesi sikhathi futhi kumele silwe nabo nxazonke. Siyayeseka imizamo yabezomthetho yokuthi baphenye, babophe baphinde babeke amacala kulabo abasolwa ngokuthinteka kumacala abucayi kanje," kusho i-ANC esitatimendeni ngoLwesithathu. UMashaba ubuze ngokuthula kwe-ANC kulolu daba ngemuva kokuboshwa nokuvela enkantolo kwalo msebenzi ngoLwesibili. “Ukuboshwa komsebenzi we-ANC kwenza sizibuze ukuthi kungabe ibiyazi yini ukuthi useboshiwe. Uma ngabe ibisiyazi, kungani  ithule odabeni olubucayi kanje? Kwenza sizibuze ukuthi kungani inhlangano ehola uhulumeni kazwelonke iqasha umuntu ongakukhathalele ukuphepha kwabantu nokusebenza komthetho kuleli,” kusho uMashaba. Nonyaka zisaqhubeka nokuba yiphela endlebeni kumaphoyisa akuleli izigameko zokubanjwa kwezimoto ezithutha imali. 