Yize amadivosi eqhuma ngapha nangapha, abanye abalilahli ithemba othandweni, abanye baphinde bashade. Kuba nokudideka uma kwenzeka lokhu njengoba ngokwesintu kuthiwa owesifazane akagani kabili. Ohlelweni lwethelevishini i-Our Perfect Wedding kusanda kuvezwa umshado kaMnuz Abraham Makhunga noNkk Cabo Makhunga. Bobabili bebeke bashada phambilini babuye bahlukanisa. UMakhunga uveze ukuthi ngokwesiko bekumele ayolobola lapho kwakugane khona umkakhe kodwa wanqaba. Uthe ubengeke athathe izinkomo zakhe aziyise komunye umndeni angawazi, ashiye owalowo azoshada naye. Oyisazi samasiko, uMnuz Madoda Zungu, uthe iyinselelo indaba yelobolo ngoba ngokwesintu owesifazane akalotsholwa kabili. Uqale wacacisa ukuthi lapha usho kumuntu ogcagce ngokwesintu, hhayi umshado wesilungu kuphela. “Ngokwesiko uma owesifazane esekhishwe kubo wayiswa lapho eganela khona, kusho ukuthi usengowomunye umuzi. Yingakho uma kukhona odivosayo aphinde ashade, kumele alotsholwe lapho ayeshade khona kuqala. Akube kusalotsholwa ngazo zonke izinkomo ayelotsholwe ngazo kodwa azeqi kweziyisithupha,” kusho uZungu. Uthe isiko lisamile kodwa abanye sebenza umkhuba wokuchibiyela isiko  uma owesifazane edivosile eshada komunye umuzi. Uthe kuleso simo uma eselotsholwe lapho ayegane khona kuqala, kube sekukhishwa imbuzi ukuze kubikwe ukuthi useyasulwa kuleso sibongo. UZungu ugcizelele ukuthi konke lokhu kwenzeka kwabasuke begcagcile ngokwesintu, owesifazane wathelwa ngenyongo. Uthe uma owesifazane eshade ngokwesilungu kufana nokuthi uyingoduso futhi usangalotsholwa okwesibili.