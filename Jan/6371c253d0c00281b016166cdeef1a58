Izolo, enkantolo yaseThekwini bekufakaza umyeni (57) kathisha (35) waseMaphephetheni ngaseNanda, emncengela ukuba angagwetshwa kakhulu ngecala azivumele lona lokuphazamisa ukusebenza kwengalo yomthetho, elokukhwabanisa nelokubhala isitatimende esifungelwe esingamanga. Umyeni wowesifazane, ongeke adalulwe ngenxa yokuthi udaba luthinta ingane, uthe yize ingane engayizali kodwa kufana nokuthi ngeyakhe ngoba eyomkakhe. “Ingane akuyona eyami kodwa njengoba sishadile kufana nokuthi eyami ngoba uyithole emshadweni. Umkami kwakungokokuqala enza iphutha selokhu sashada eminyakeni engu-10. Ngabona ukuthi angimxolele, sesihlale isikhathi eside sindawonye, sinezinye izingane ezintathu,” kusho umyeni kathisha. Ephonswa imibuzo ngoyise wengane uthe wazi ukuthi ekamsolwa wesibili kuleli cala, owayeyishende lomkakhe. Uthe umkakhe wamtshela ukuthi walingeka ngesikhathi ehlangana nowesilisa edolobheni, bathandana bagcina bethole umntwana kodwa wesaba ukumtshela njengoba aze wavula icala lokulahleka kwengane ekubeni eyinikeze uyise wayo. Ummeli womsolwa, uMnuz Mfanafuthi Biyela, ehloma ngemibuzo umyeni kathisha umbuze ukuthi kungenzekani uma engaboshwa umsolwa. “Kuyobe sekuphelile ngami uma eboshwa ngoba uyondla ekhaya, uyena obhekele izindleko zokufunda kwezingane ngoba angisebenzi. Ngeke kulunge uma efakwa ejele,” kusho umyeni. Uthe ngaphandle kwalokho umkakhe ukhokhela itekisi eyadliwa yibhange njengoba ayengusomatekisi. Itekisi yakhe yalibhaliswe ngegama likankosikazi. Uthe yena wayeka ukusebenza efemini wakhetha ukungena ebhizinisi lamatekisi elingaphumelelanga. Uthe kunzima ukuthola umsebenzi manje ngoba akafundile futhi neminyaka isihambile. Ngokombiko wosonhlalakahle osenkantolo, ofundwe umshushisi uNkk Kiveshni Pillay, umsolwa wayehlele ukuba ingane ikhuliswe uyise kubo eMsinga. Umyeni kathisha, onesithembu, utshele inkantolo ukuthi akanalwazi ngokuthi ingane yayizokhuliswa eMsinga. Uthe yize wayengasoli lutho ngesikhathi kuzalwa ingane kodwa waphawula kunkosikazi wakhe ukuthi ikhanda lengane nezindlebe akufani nokwezingane zakwakhe. Lesi sigameko sadonsa amehlo omhlaba ngoMashi nyakenye kuvela ukuthi ingane enenyanga intshontshwe kudunwa imoto kanina ezitolo eCity View, eThekwini. Ingane yatholakala kowesilisa emva kwezinsuku ezimbili kwabe sekuboshwa unina noyise wayo. Kuyaqhubeka namuhla ukulalelwa kobunye ubufakazi kuleli cala. Uyise wengane wangempela kulindeleke ukuba abuyele enkantolo namhlanje ngoba icala uyaliphika. Ngesikhathi umyeni womsolwa ethula ubufakazi, umsolwa ubelokhu echiphiza ezisula ngeduku. 