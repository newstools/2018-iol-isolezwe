Lesi sikole esigcwele ngokweqile njengoba sinabafundi abevile ku-2 000, amagumbi okufundela angu-21 nothisha ababalelwa ku-60 sesizakhele igama ngokwenza kahle minyaka yonke nakuba sisuke semukele abafundi abasuke sebehlule kwezinye izikole abalethwa kusona ukuze baphume beqondile. Nakuba minyaka yonke senza kahle kodwa sibhekene nengwadla yokushoda kwamanzi nogesi. Ukuze kusetshenziswe izinto ezidinga ugesi kunama-generator amathathu asebenzisa uphethroli obalelwa ku-R6 000 nyanga zonke. Abafundi kudingeka bagwedle ipitsi baziphathele amanzi ngoba kule ndawo okwakhiwe kuyona isikole iyashisa. Ayisithupha amakilasi ka-matric kanti nyakenye bangu-461 abafundi ababhale leli banga, kwaphasa abangu-406 izinga lokuphasa kwaba ngu-88.7%. Uthishanhloko oseneminyaka eyevile ku-20 ebambe izintambo, uMnuz Ntandoyakhe Ntuli (50), uthe ukuzikhandla kothisha nokubamba iqhaza komphakathi esikoleni kubenza benze kahle minyaka yonke. Uthe abanumzane bendawo abalali bahlala kuze kuphume isikole ngo-10 begade abafundi abasuke begoduka. “Iningi lothisha akubona abendawo bahlala emqashweni kubalwa nami. Nginomuzi eThekwini kodwa cishe ngiya kane ngonyaka, isikhathi esiningi sisichitha esikoleni. Siyisikole esithatha abafundi abasuke sebehlule, sibacije baphase ngamalengiso. Uma ubheka ezinye izikole ezenza kahle zihlunga abafundi ezibathathayo ukuze zilokhu zenza kahle,” kusho uNtuli. Uthe abafundi bahlala ngabathathu edeskini cishe kuwona wonke amakilasi ngoba kugcwele. “Besinabafundi abangu-2065, ngokomthetho kumele ngabe sime la ko-1 400 kodwa-ke asikwazi ukunqaba abafundi. Asikwazi nokukhala kakhulu ngoba umnyango uthi yithinta esamukela kakhulu kunokumele sikuthathe. Ngihleli nje nesitifiketi sezempilo esithi kunobungozi bezempilo kodwa ayikho into engingayenza ngoba abazali bayaziletha izingane zabo.” Uthe sekuyisiko nje ukuthi abafundi bakwa-matric baphuma ngo-10 ebusuku, uMgqibelo namaSonto kuyafana. “Kukhona abancintisanayo abaze baphume ngabo-2 ekuseni ngoba bethanda ukufunda. Kuyafundwa akudlalwa, ayikho imfihlo esinayo ngaphandle kwaleyo. Ngezimpelasonto sibhalisa izivivinyo ngakho akukho ukulova kwabafundi ngoba kusuke kubhalwa. Siyashesha ukuphothula isilabhasi bese sibuyekeza.” Uthe lesi sikole sakhiwe ngo-1983 asikaze sibe nogesi uma ama-generator efile basebenzisa amakhandlela. Uthi wafika kulesi sikole singenawo u-matric, sigcina kwaGrade 10 wathi no-100% bake bawuthola ngo-1999 kuya ku-2001. “Sinobudlelwano neWestvile Boys yaseThekwini lapho ngiyisa khona othisha bayothekela ulwazi bafunde nokusetha amaphepha. Ziningi nezinye izikole ezifikayo zizofunda kithina,” kusho uNtuli. Uthe ingxenye enkulu yemali abayithola emnyangweni bathenga ngayo uphethroli wathi ugesi ukhona kwezinye izingxenye kodwa awukho kubona ngoba isikole siphakathi nendawo. “Sibonga umphakathi ukuthi sisebenze kahle nawo. Akugcwelezwa izingane njengoba iningi lazo, nothisha behlala emqashweni. Uma siphuma ebusuku sikhanyisela abafundi amalambu ezimoto ukuze babone indlela uma sebegoduka,” kusho uNtuli.