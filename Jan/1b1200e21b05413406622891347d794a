UMnuz Zanoxolo Qutha (52) obehlala eBlock R kuthiwa ubesemotweni yakhe ngaphandle kwaseBlock M ngesikhathi edutshulwa amahlandla amathathu emzimbeni kubalwa nasekhanda. Owesifazane obenoQutha emotweni naye udubulekile waphuthunyiswa esibhedlela. Abahlaseli kuthiwa babalekile, babuya ngesikhathi amalungu omphakathi ezama ukusiza uQutha bafike badubula bebhekise esixukwini. UQutha okuvela ukuthi ngowase-Eastern Cape kuthiwa ushonele esibhedlela. Manje sesinyuke safinyelela ku-103, isibalo sabantu asebebulewe kuleli hostela kusukela ngoMashi 2014. Esitatimendeni esithunyelelwe abezindaba izolo, isishoshovu esilwela amalungelo abantu esiqaphe ngelokhozi isimo kuleli hostela, uNksz Vanessa Burger, sisole amaphoyisa ngokufika ngemuva kwesikhathi eside endaweni yesehlakalo phezu kokuthi enesiteshi esingumahambanendlwana ngaphakathi. Bayisishiyagalombili abantu kubalwa nephoyisa ababoshwe mayelana nezigameko zokubulawa kwabantu kuleli hostela. Okhulumela amaphoyisa KwaZulu-Natal, uColonel Thembeka Mbele, uthe bayasiqinisekisa isigameko esenzeke ngeSonto eGlebelands lapho abantu abantu ababili owesilisa nowesifazane bedutshulwe ngabantu abangaziwa. UColonel Mbele uthe owesilisa oneminyaka engu-52 ushonele esibhedlela. Uthe imbangela yokuhlasela ibingakaziwa, amaphoyisa ayaqhubeka nophenyo. “Kuvulwe icala lokubulala nokuzama ukubulala esiteshini saseMlaza, okwamanje bekungakaboshwa muntu,” kusho uColonel Mbele. UNgqongqoshe wezokuThutha nokuPhepha KwaZulu-Natal, uMnuz Mxolisi Kaunda, ukugxekile ukubulawa kukaQutha wathi kubuyisela emuva imizamo yabo yokudala ukuthula kuleli hostela. UKaunda uthe badumele ngalesi sigameko wanxusa amaphoyisa ukuba asebenze ubusuku nemini ukuze abambe ababulali. 