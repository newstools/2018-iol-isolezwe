Esithangamini nabezindaba eLuthuli House izolo, uNobhala-jikelele, uMnuz Ace Magashule, uthe namhlanje uzobe eseKZN ezomemezela isigungu esisha. Isigungu sesikhashana kulindeleke ukuthi sibe namalungu awu-20. Kulindeleke futhi ukuthi silungiselele ingqungquthela yesifundazwe. “Njengoba nazi ukuthi ubuholi baseKZN naseFree State bahlakazwa, sizomemezela izigungu zesikhashana kulezi zifundazwe zombili,” kusho uMagashule. Uthe ukubumba izigungu zesikhashana bakwenza ngoba nakhu befuna ukwenza isiqiniseko sokuthi zonke izindaba zenhlangano zilungiswa ngaphakathi. “Lapho kukhona amacala asezinkantolo ubuholi bukazwelonke buzoxoxa nalabo abathintekayo,” kusho uMagashule. Kulesi sigungu saseKZN esizobunjwa kulindeleke ukuthi kuthakwe abaholi bazona zombili izinhlangothi ebezibanga, olukaZikalala nolukaMnuz Senzo Mchunu. UZikalala, uMnuz Mike Mabuyakhulu, Mnuz Willies Mchunu, onguNdunankulu wesifundazwe, noMnuz Welcome Mdabe, oke waba yiMeya esifundeni Ilembe ngabanye abaholi okulindekele ukuthi baqokelwe esigungwini. UMagashule uphinde wathinta nodaba lukaMengameli Jacob Zuma, wathi iLekgotla ixoxile ngalo. “Ubuholi buxoxe kabanzi ngalolu daba,” kusho uMagashule, wengeza ngokuthi basazoqhubeka ngokuxoxa ngalo. Uthe uZuma noMengameli we-ANC bazolokhu beluxoxa kodwa wathi asikho isikhathi abazibekele sona ukuthi kumele babe sebeluqedile ngaso. UMagashule uyichithile imibiko ebisisabalele ethi uZuma uzokhishwa esikhundleni namhlanje. Ngokwemibiko yabezindaba isinqumo sokukhipha uZuma esikhundleni kuthiwa sesithathiwe kodwa ubuholi bufuna ukusingatha lolu daba ngobunono ukuqinisekisa ubumbano enhlanganweni. UMnuz Mdumiseni Ntuli, obekhulumela isigungu ebesiholwa nguZikalala, uthe uyazi ukuthi uMabuyakhulu kulindeleke ukuthi abe ngumxhumanisi kuthi uZikalala abengumdidiyeli. UNtuli uthe sebelindele ingqungquthela okulindeleke ukuthi ibe sezinyangeni 
ezintathu. Okhulumela ababehambisana noMnuz Senzo Mchunu, uMnuz Sthembiso Mshengu, uthe  imihlangano yamagatsha iyona ezophakamisa amagama abantu abazo bebanga izikhundla.