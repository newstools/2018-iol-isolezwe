Sibe sikhulu isililo ngokudlula kwale ngqalabutho yakuleli okuthe ngo-Okthoba ngonyaka odlule kwavela ukuthi inesifo somdlavuza wamankwahla. Esitatimendeni esikhishwe umndeni, uveze ukuthi kube buhlungu ukudlula kwale ngqalabutho. “Ngemuva kwesikhathi elwa nalesi sifo udlule ngokuthula ehlezi nomndeni wakhe. Ubengubaba, ubhuti, umkhulu nomngani onothando, silahlekelwe. Ube neqhaza elikhulu endimeni yomculo emhlabeni wonke, iningi labantu lizomkhumbula ngobuciko akade enabo uma esesiteji,” kusho umndeni. Uqhube wathi ubeyisibusiso kubo futhi ushiye umlando ongeke ukhohlakale kalula. “Akalale aphumule, siyohlala simthanda. Siyabonga ngokumhlonipha ngesikhathi ecela ukuthi anikwe isikhathi ngabezindaba ngemuva kokumemezela ukuthi uzoma kancane emculweni nasekuhambeleni imicimbi amenywa kuyo,” kuchaza lesi sitatimende. Umndeni uphinde waveza ukuthi imininingwane mayelana nenkonzo yesikhumbuzo neyomgcwabo bazokumemezela ngokuhamba kwesikhathi. UHugh kuvela ukuthi ubenezingane ezimbili uSal Masekela noPula Twala. Ngonyaka odlule uHugh, wakhipha isitatimende eveza ukuthi yonke imicimbi akade ezobonakala kuyo, ngeke esayihambela. Imenenja yakhe uJosh Georgiou enkulumeni aba nayo neSolezwe, yaveza ukuthi lo mculi ubesanda kubuya kohlinzwa ngakho udinga isikhathi sokuphumula. Umcimbi wokugcina abonakala kuwo kuthelevishini ngonyaka odlule kwakungowokuklomelisa osaziwayo bakuleli emikhakheni eyahlukene. Lo mcimbi wawuhlelwe uMzansi Magic, eSandton Convention Centre, ngo-Agasti. KumaDStv Mzansi Viewers’ Choice Awards (DStvMVCA), uHugh wahlonishwa ngendondo yeLifetime Achievement, ngegalelo lakhe endimeni yomculo 
kuleli.