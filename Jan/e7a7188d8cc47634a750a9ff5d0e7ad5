Lo thishanhloko kuthiwa utholwe nama-laptop nezinto zasehhovisi ezebiwa eMthintanyoni Primary kule ndawo. UNgqongqoshe wezeMfundo KwaZulu-Natal, uMnuz Mthandeni Dlungwane, uthe bashaqekile ngalesi senzo salo thishanhloko. Uthe kuyathusa ukuthi uthishanhloko angagqekeza kwesinye isikole bese eba izinto ehhovisi. “Asingabazanga sivele sammisa lo thishanhloko. Wubugebengu lobu futhi utshengise ukungaziphathi ngendlela. Sifisa ukuxwayisa abasebenzi bethu ukuthi baziphathe ngendlela ngaso sonke isikhathi ngoba ngeke sibabekezelele abantu abaziphatha ngale ndlela,” kusho uDlungwane. Okhulumela uDlungwane, uMnuz Kwazi Mthethwa, uthe lo thisha uboshwe eBoston, eMgungundlovu, mayelana naleli cala. “Sifuna umthetho uthathe indawo yawo kulolu daba. Uzomiswa kuze kucace ngecala abhekene nalo,” kusho uMthethwa. UMthethwa uthe umuntu uma ezomiswa unikwa incwadi esayinwa yinhloko yomnyango emazisa ngokumiswa kwakhe. Amaphoyisa athe asazophenya ngalolu daba abe esebuyela entathelini.