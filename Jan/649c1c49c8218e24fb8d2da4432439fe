OWAYEYISIKHULU esiphezulu kwa-Eskom uMnuz Brian Molefe useyalelwe inkantolo enkulu yaseNorth Gauteng ukuthi akhokhe uR11 million wemali yempesheni ayithola ngesikhathi esula kule nkampani ngo-2016. Ngesikhathi kuphuma lesi sinqumo ngoLwesine uMolefe waziswe ukuthi kumele akhokhe nezindleko zecala abelivulelwa yinyunyana iSolidarity. Umengameli wamaJaji u-Aubrey Ledwaba uthe kwakungekho emthethweni ukunikezwa kuka-Molefe imali yempesheni. Uqhube waveza nokuthi kwakufana nento engekho ukubuyiswa kwakhe kule nkampani nyakenye ngoba akuhambisani nemigomo yezinkampani ezilawulwa nguhulumeni. Ummeli kaMolefe, uBarry Farber, uthe isinqumo sejaji sibe nzima kubo kodwa uMolefe uyindonda ejabule futhi efuna ukusebenzela abantu bakuleli. Isikhulu esiphezulu seSolidarity uMnuz Dirk Herman uthe abakaqedi ngoMolefe njengoba besafuna ukumuvulela icala lobugebengu. UHerman uthe kunobufakazi obanele ukuthi bamuvulele icala lokukhwabanisa kanti neNational Prosecuting Authority (NPA) yazise inkantolo ukuthi uphiko lwamaphoyisa aphenya amacala abucayi kuleli, amaHawks, aseyaphenya ngalolu daba. "UMolefe wasebenzisa inkampani yakuleli ukuze azicebise," kusho uHerman. Uthe akuyena kuphela uMolefe ozibeke kabi emphakathini kodwa ngokunjalo noNgqongqoshe wezeMisebenzi kaHulumeni, uNkk Lynne Brown, nobuholi obuphezulu kwa-Eskom.  