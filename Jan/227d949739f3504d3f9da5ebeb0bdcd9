UNkk Gail Maphumulo utholwe egcwele igazi isingezansi, esebulewe ngokuklinywa ekhishini lakwakhe ngeSonto ebusuku. Umsolwa ona-39 wakhona endaweni kuthiwa ulethwe umndeni wakhe esiteshini samaphoyisa waboshwa ngoMsombuluko. Kusukela ngoMsombuluko umphakathi wakule ndawo uyabhikisha endaweni ukhala ngokwenzelela kwamaphoyisa kulolu daba njengoba umsolwa kuthiwa uke wafika endlini yalesi salukazi ngeledlule, wabuza ukuthi wake wadlwengulwa yini. Kuthiwa kwabikwa lokhu emaphoyiseni kodwa atshela abomndeni ukuthi awambheke umsolwa bese beshaya ucingo esiteshini, ukuze amaphoyisa azombopha. UNksz Nonjabulo Maphumulo (21) ongumzukulu uthe baphatheke kabuhlungu ngalesi sigameko. “Ugogo ubesemdaba ukuthi angabulawa ngale ndlela. Ugogo besihlala naye singabazukulu abathathu bamantombazane. Ngelanga lesigameko bengivakashile, kukhona udadewethu ona-23 nomngani wakhe. Ugogo umemezile ethi kukhona umuntu ongene ngewindi endlini yakhe. Udadewethu waphuma ekamelweni lakhe, umsolwa wamklinya esesephaseji, wawela phansi waquleka. Umngani wakwazi ukuphuma eyocela usizo komakhelwane. Babuya ugogo eselele ekhishini, enegazi kwesingezansi  eseshonile,” kusho uNksz Maphumulo. Umsolwa kuthiwa wabonwa nangomakhelwane esephuma ebaleka endlini yesalukazi. UNksz Maphumulo uthe banengekile kakhulu njengoba amalungu omndeni ayile esiteshini samaphoyisa ngeledlule bakhala ngendlela lo msolwa akhuluma ngayo nesalukazi esibuza ukuthi sake sadlwengulwa yini. “Amaphoyisa awazange awenze umsebenzi wawo ngendlela ngoba umndeni nomunye umakhelwane beza bezobika kodwa kwathiwa kumele sibheke umsolwa bese sishayela ucingo amaphoyisa uma sesimtholile,” kusho uNksz Maphumulo. Okhulumela amaphoyisa KwaZulu-Natal uCol. Thembeka Mbhele uthe umsolwa uzovela namhlanje enkantolo. “Ngo-11 ebusuku owesifazane ona-107 watholwa eklinyiwe, eseshonile emzini wakhe. Umsolwa ona-39 uboshiwe ngecala lokubulala, uzovela enkantolo yaseHowick kusasa (namhlanje). Kusazohlolwa isidumbu sakhe ukuze kutholakale ukuthi ngabe wadlwengulwa yini ngaphambi kokubulawa,” kusho uMbele. Ikhansela lendawo uMnuz Thulani Mthalane lithe lidumele futhi linengekile ngalesi sigameko. “Lesi salukazi besisikhathalele kakhulu, njalo uma kunezinhlelo zikahulumeni beziqala kuleli khaya ngoba uyena umuntu obemdala endaweni. Ubekhonzwe yiwo wonke umuntu. Kuyadumaza ukuthi abulawe ngale ndlela nokusolwa umuntu wakhona endaweni. Kumanje isimo asisihle njengoba umphakathi ubhikishile izolo esiteshini samaphoyisa kwaba khona abantu abadutshuliwe kuzama ukuhlakazwa kwesixuku,” kusho uMthalane. UNgqongqoshe wezokuThuthukiswa koMphakathi eKZN, uNkk Weziwe Thusi, uthe ushaqekile yilesi senzo futhi sifakazela  ukuthi abesifazane abaphephile kangakanani. UNkk Thusi uzovakashela umndeni. Isolezwe lithole ukuthi umsolwa kunezinsolo zokuthi ubephuma ejele kade eboshelwe icala lokudlwengula, lokhu akuzange kuqinisekiswe amaphoyisa.