Uma uqhamuka eGem, esenkabeni yeTheku, ubukhangwa wulayini omude obheke emnyango waso. Bese kuvulwe intuba eyodwa yokungena, kwabiywa nangothango locingo ukugwema isiminyaminya. Ngasemnyango bekukhona unogada  nephoyisa lesifazane, bengenisa kuphela abanokukhubazeka nabakhulelwe. Abanye bebekhonjwa kulayini obusuzungeze lonke ibhilidi 
lesitolo. Abazali abaningi bebehamba nezingane ukuzolinganisa umfaniswano wesikole. Ngezikhathi zasemini ulayini ubungakanciphi, kunalokho abantu bese bethetha bekhala ngokuhamba kancane kwawo ngenxa yokuthi abasebenzi bebeshintshana ngokuyodla. Ngaphakathi abasebenzi bebetatazela bekhipha imifaniswano yezikole ezehlukene. UNkk Philile Ndlazi waseMlaza obehamba nendodakazi yakhe uthe kukhona ezinye izimpahla zesikole azithenga ngoDisemba kodwa zangaphelela ngoba enezingane ezintathu ezifundayo. Ubeselinde ukuthi ahole ekuqaleni kwaleli sonto nokuthi izingane zibuye emaholidini ukuze aqedele ukuthenga. Abanye abazali bebezoshintsha osayizi bezingane ezazingekho bezithengela. UMnuz Muhammed Salie, omunye wabaphethe kwaGem Schoolwear, uthe nabo bamangele ngoba akusajwayelekile  ukuthi kugcwale kangaka sekusondele ukuthi kuvulwe izikole. Baqale ukuba matasa kakhulu ngoMsombuluko, okungenzeka ukuthi abanye abazali bebelinde ukuhola. “Indlela okugcwele ngayo ngeke sivale uma kusekhona abafuna ukuthenga. Olayini kabanciphi ngoba kusukela ekuseni bekugcwele. Besicabanga ukuthi bambalwa abazothenga sekuzovulwa izikole ngoba bathenga nangoDisemba,” kusho uSalie. Uthe bayazama ukusheshisela abathengi ngoba banabasebenzi abangaphezu kuka-100, abanye abaqashelwe itoho ukuze babhekane nomthamo wesikhathi sokuba matasa. “Sandise nonogada ukuze sigweme isiminyaminya. Sicele namaphoyisa ukuthi alekelele ukuqinisa ezokuphepha. Siyazi ukuthi uma kugcwele nezigebengu zithola ithuba lokubamba inkunzi,” kusho uSalie. USalie uthe namuhla bazovula ngaphambi kwesikhathi esijwayelekile ekuseni ukwenzela abazali abazobe bezoqedela ukuthenga njengoba kuvulwa izikole.