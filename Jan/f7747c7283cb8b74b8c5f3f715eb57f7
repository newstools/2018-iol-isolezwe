Silahleka lapha-ke isibongo. Ingane ezalelwe ekhaya kubo kanina, uyise wahlawula noma wangahlawula leyo ngane eyakubo kanina. Ngothanda ukugcizelela eyokuhlawula, ukuhlawula akusho ukuthi uma ubaba wakho ekuhlawulile usungabiza isibongo sakhe. Ukuhlawula ukuvuma icala, nokugeza umuzi womnumzane onukubeziwe nokuziveza ukuthi nguwena onukubeze le ngane akubona abasekhaya kubo. Lapho uyohlala ubiza isibongo sasekhabo mama, ungumlanjwana. Uma ubaba wakho esefuna ukukubika esibongweni sakhe ngokungathathi umama kufanele aqale phansi ayokulobola bese ukhishwa ngembuzi ekhabo mama ubaba akungenise naye ngesiphandla kwesakubo isibongo. Ake sithi-ke ubaba wayeselobolile umama wakho, kwenzeka washona noma behlukana, lawo malobolo angasetshenziswa njengelobolo lakho,  kuthiwe kulotsholwa wena bese ukhishwa ekhabo mama ungeniswe ekhabo baba ngayo imbuzi yembeleko. UNgcolosi ubuza ukuthi uyakwazi yini  ukuzenzela wena, nokuthi uyokwazi yini ukuthi ushise impepho ngesibongo sakomalume nomuzi ubize bani na? Umlanjwana zonke izinto zawo zilawulwa ekhabo nina. Okokuqala ngeke uze ukwazi ukuthi uzilobole wena, nokuzihlawula wena. Okwesibili, uma ungumlanjwana uyobiza leso sibongo, uganwe nezingane zakho zibize sona  kuyoze kuyovalwa isizukulwane ngesizukulwane. Kuphela kuyohlale njalo kushiwo kuthiwe singubani bani isibongo ngokhokho owayengumlanjwana. Inkinga-ke lapha abantu abaningi bayesaba ukuba yimilanjwana sengathithi kulihlazo, abanye bathi abantu bazothini, abanye bathi uma uyingane yomfana kufanele ubize isibongo sikababa wakho. Lokho ngumlotha wezinkuni ezibaswe izinkolo zokufika kwase kwakheka izinkoloze eziningi ezidunge isintu nesiko lomuntu omnyama.  Nathi belaphi bendabuko esidukise abantu ngokungazi isiko nesintu. Kunemilanjwana eyizicebi, ababe nezinto ezinkulu ngenxa yesibongo kwahamba konke ekugcineni, sebelungisile kwabuya. Kukhona lapho umama ethatha ingane ayogana nayo bese efika eyibiza ngesibongo salapho eganele khona, kuthiwe iyathengwa, akukho lokho, ukudukisa ingane okokugcina. Bese kuba khona umama owayeganile wagcagca indoda yashona, kokunye bahlukanisa bese ezaliswa omunye umuntu, leyo ngane akuyona eyakubo kanina noma kayise kodwa eyalapho unina ayeganele khona ngesibongo. Leyo ngane ifana nengane eyaphingwa okuthiwa yilongwe kumbe idaka. Siye sithi uma selapha sithi hhayi biza isibongo sikayihlo, inkoleloze yamanga leyo. Isibongo somuzi owakhayo silawulwa yikhona konke-ke lokhu esesikubalule ngasenhla.  NANSI INDABA Ukuzaleka kwakho akulona iphutha, kuyinhlanhla. Bhedlindaba 033 569 1317/ 079 747 1911/ 072 879 2001.