USINDE ngokulambisa umculi we-Afro jazz waseNtuzuma engozini yemoto emehlele ngasemzini wakhe oseGoli. UBheki Nqoko wodumo lwengoma ethi Ngiyamthatha, kuthiwa ulimale kabi wephuka izimbambo ezine, wahuzuka kanzima kolunye uhlangothi lomzimba. Osondelene noBheki opotshozele Isolezwe ngeSonto, uthe lo mculi ungene esibhedlela kuvalwe amehlo waphuthunyiswa egunjini labagula kakhulu ngenxa yokuthi ubelimele kakhulu. “Kuhlaluke esanda kungena esibhedlela ukuthi wephuke izimbambo ezintathu kodwa ngokuhamba kwesikhathi odokotela babona ukuthi kukhona nolwesine oluphukile. Isimo sakhe besisibi kodwa uyelulama,” kusho umthombo. Ukubhala kukaBheki kuFacebook ngoLwesihlanu azisa abangani bakhe ngesimo sakhe kwenze abantu abebebambe umoya babuyelwa yithemba lokuthi welulama ngokushesha. Uchaze kafushane ukuthi ulimale kabi ngesikhathi ehudulwa ngemoto etiyeleni ibanga elide ngokusolakala ukuthi bebemduna. “Ngicela ukubonga kakhulu kulabo abangibeke emkhulekweni nokuthi ngilulame ngokushesha. “Kuyiqiniso impela ukuthi ngihudulwe emgwaqweni ibanga elilinganiselwa emamitheni angu-15 kwathi izindawo ezithile emzimbeni wami zaphazamiseka kakhulu ngenxa yalokhu,” kusho uLuthuli. Wenabe wathi, endaweni yesehlakalo kukhona ababone ithuba lokuzibusisa ngocingo lwakhe olubizayo olusha nezinye izinto ezibalulekile. Ngokuthola kweSolezwe ngeSonto uBheki ulimale ngoLwesithathu ekuseni. Imininingwane mayelana nokuthi lesi sigameko senzeke kanjani ibingakacaci kahle.