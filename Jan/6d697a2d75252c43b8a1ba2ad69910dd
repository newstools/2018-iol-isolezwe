UNksz Bawelile Hadebe waseMatikwe eNanda, usola isibhedlela iMahatma Gandhi Memorial esisePhoenix eThekwini ngokulimaza ingane yakhe ngenkathi simbelethisa ngokumhlinza ngenyanga edlule. Uthe isibhedlela sesifake ucingo ekhaleni lengane sithi sizama ukuvusa ikhala elisikekile. Mayelana nokudla, uthe idonsa kanzima ingane yakhe ngoba igwinya kanzima ngoba isikeke kwaze kwayoshaya entanyeni. “Unezilonda ezikhombisa ukuthi wasikeka emzimbeni kanti nasebusweni unemihuzuko ekhombisa ukusikeka,” kusho uNksz Hadebe. Njengamanje uthe bamzulisa zonke izibhedlela lapho kuthiwa uzothola khona usizo. “Kuyangimangaza abakushoyo ngoba ngenkathi ngihamba ama-scan ngisenezinyanga eziyisikhombisa ngikhulelwe kwaze kwaba wukuthi ngiyabeletha, akekho udokotela noma unesi owake wangitshela ukuthi kukhona inkinga mayelana nengane engiyikhulelwe,” kuchaza uNksz Hadebe. NgokukaNksz Hadebe, le nkinga ekhungethe ingane yakhe inkulu kakhulu futhi usebonile ukuthi kukhona afihlelwa kona abasesibhedlela njengoba bemehlisa bemenyusa ezibhedlela ezehlukene kungekho ovumayo ukuthi iphutha lenzeka kusona isibhedlela. “Ngizobekezela kuze kube wukuthi ingane yami ithola usizo. Emva kwalokho ngizobe sengifuna abazongisiza ngezinyathelo zomthetho okumele ngizithathe ngoba ikusasa lengane yami lonakele kuyimanje,” kusho yena. Kwayena uNksz Hadebe uthe uke wadonsa kanzima ehluleka ukuzibamba uma eyochama emva kokuhlinzwa kwakhe ngesikhathi ebeletha. “Sekungcono manje akusafani nakuqala,” kusho yena. Njengamanje uthe ingane yakhe iphila ngokunceliswa amabhodlela ayisipesheli awathola khona esibhedlela. Unovalo lokuthi uma ingane yakhe ikhula ingazange iluthole usizo nokunxeshezelwa ingase ikhubazeke unomphela. Okhulumela uMnyango wezeMpilo KwaZulu-Natal, uNksz Ncumisa Mafunda, uthe amarekhodi asesibhedlela ayaphikisana nokushiwoyo. “Nakuba umthetho ungavumi ukuthi uMnyango udalule isimo sempilo yesiguli njengoba lokhu kuyimfihlo ephakathi kwaso noma umzali, umqaphi waso nabezempilo, uMnyango utshelwe abaphathi besibhedlela ukuthi isiguli esithile sazalwa sivele sinesimo esithile esingadalwanga wubudedengu babasebenzi bezempilo,” kusho isitatimende esithunyelelwe leli phephandaba. Ngokwesitatimende, isiguli sesike sahlolwa ukuthi ngabe siyilungele yini i-plastic surgery kanti lokhu kuhlolwa kusaqhubeka ngoba unina ucelwe ukuba abuyele naso (isiguli) esibhedlela ngo-Ephreli.