UMNYANGO wezeMfundo eGauteng usuveze ukuthi uyazi ngezithombe esezisabalele ezinkundleni zokuxhumana eziveza owayenguthishomkhulu wesikole samabanga aphezulu e-East Rand, ezitika ngocansi. Lezi zithombe zocansi zibonisa owayenguthishomkhulu ezitika ngocansi nabafundi endaweni ebukeka njengehhovisi lesikole. Omunye wabafundi ubonakala egqoke umfaniswano wesikole. Okhulumela uMnyango wezeMfundo eGauteng, uMnuz Steve Mabona, uthe kunezinsolo zokuthi kunabanye othisha nabazali ababeyingxenye yale mikhuba. Uveze ukuthi lo thishomkhulu wasula emsebenzini ngo-Okthoba ngonyaka odlule. “Kunabazali abeza kithi basithumelela izithombe ne-video besibuza ukuthi ngabe siyazi ngalokhu, bebuza nokuthi yiziphi izinyathelo esizozithatha. Sabe sesihlela umhlangano ophuthumayo nalo thishomkhulu ehhovisi lethu elikhulu, wasula emsebenzini. Sathola ukuthi usuku lwakhe lokugcina kwakunguJanuwari 15.  Emva kokuthi sikhulume naye watshelwa ukuthi uyamiswa emsebenzini kodwa waqhubeka nokuya esikoleni,” kusho uMabona. Uthe yingakho amanye ama-video eveza abazali bethukuthele besabisa nokushisa isikole. “Lolu daba siyalusebenza, umphakathi awudingi ukushisa isikole ngoba kukhona nabanye othisha esikwazile ukubahlonza ezithombeni. NgoMsombuluko sobe sibheke ngqo nalabo thisha ukuqinisekisa ukuthi siyabasusa ohlwini lethu. Sizosebenzisana nabazali, ukuqinisekisa ukuthi kubizwa amaphoyisa. Kunezingane ezina-15 no-16 ezivela kulama-video okuyinto ethusayo,” kusho uMabona. Uphethe ngokuthi konke kuzocaca kahle kusasa.