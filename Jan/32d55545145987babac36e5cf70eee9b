INehawu ithumele isitatimende kwabezindaba izolo icacisa ngokwenzeka e-Unisa, DUT, Wits nase-University of Pretoria. Esitatimende kuthiwa abasebenzi base-Unisa abangaphansi kwale nyunyana abasebenzi kuzo zonke izikhungo zenyuvesi kuleli. Lokhu kudalwe ukuthi abaphathi benyuvesi banqume ukuhoxa ezingxoxweni baya enkantolo yabasebenzi ngoba befuna ukuthi isiteleka esiqale ngeledlule sithathwe njengesingekho emthethweni kodwa bahluleka. Isitatimende siveza ukuthi izimfuno zisamile njengoba befuna ukunyuselwa umholo ngo-10% kuzo zonke izigaba. Bafuna kuqashwe ngokugcwele abasebenzi betoho abasemkhakheni wezobuchwepheshe okuthiwa sebebe yitoho iminyaka engaphezu kwengu-15. Le nyunyana ithi i-Unisa icabanga ukuthi ingaphezulu komthetho njengoba ingafuni ukuhlonipha iLabour Relations Act ngokuthi ibaqashe ngokugcwele yize benazo iziqu. Le nyunyana isicele iCCMA ukuthi izame ukulekelela izinhlaka ezithintekayo ukuthi zifinyelele esivumelwaneni ukuze kuqhubeke ukubhaliswa kwabafundi. Inyunyana inxuse amalungu ayo ukuthi angadidiseki, akaqhubeke nesiteleka kuze kube izimfuno zawo ziyabhekelwa. E-DUT nakhona le nyunyana ithe sisazoqhubeka isiteleka kuzo zonke izikhungo njengoba kungakafinyelelwa esivumelwaneni. Le nyunyana isikhabe ngazo zombili isiphakamiso somqashi sika-6%. Isamile ekutheni ifuna kunyuswe ngo-10%, kunyuswe nomhlomulo wezindlu ngoR400 nebhonasi kaR9 000. EWits le nyunyana iqale emasontweni amabili ukuthi njalo ngesikhathi sesidlo sasemini kube nombhikisho ngoba ifuna umqashi ukuthi abuyele etafuleni lezingxoxo. Le nyunyana ithe lesi siteleka sizoba sikhulu namuhla. Ifuna umqashi anyuse umholo ngo 8%, imali ye-medical aid ngo-1%, ukubuyiswa kwemihlomulo yemali kulabo asebesebenze isikhathi eside. Inyunyana ithi abasebenzi base-University of Pretoria bafuna ukunyuselwa umholo ngo-9.5% kanti umqashi uthi uno-6%.