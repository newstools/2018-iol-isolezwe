UDlungwane uthe bayazazi izikole ezenza lo mkhuba futhi 
bazibhekile. “Siyazazi lezi zikole ezivimba abafundi. Siyazi ezinye zezikole ziyabanqaba abafundi abahlwempu. Abafundi baya kulezi zikole bathi bayobhalisa lezi zikole zithi akukavulwa ukuthi kubhaliswe, baphinde babuye futhi uma unyaka usuzophela kuthiwe sekuvaliwe ukubhalisa, sizobhekana nazo lezi zikole ezenza lokhu,” kuxwayisa uDlungwane. Kunezikhalo kubazali abangathathwa kulezi zikole abathi noma bebhalisile abanye babo behlala naseduzane kwazo kodwa abathathwa. Lezi zikole zijwayele ukuvika ngokuthi uma ungasebenzi eduzane naso, noma ungahlali lapho sikhona abamthathi umfundi. Inhloko yomnyango uDkt Enock Nzama watshela Isolezwe ukuthi iyabakhathaza eyalezi zikole ezinqaba ukwamukela abafundi. Kwenzeka lokhu nje kuvulwa izikole ngoLwesithathu esifundazweni. UDlungwane uthe sebezithumelile izinsiza ezikoleni. “Sifuna ukunyusa izinga lokusebenza kwezikole. Sifuna kusetshenzwe abafundi benze kahle kuwona wonke amabanga,” kusho uDlungwane. Okhulumela uDlungwane, uMnuz Kwazi Mthethwa, uthe akekho umfundi okumele angasitholi isikole uma ehlala endaweni. Uthe abanye abazali baye banqume ukuyisa izingane zabo kwezinye izikole ezingaphandle kwalapho abahlala khona. Zintathu izikole okungaphasanga muntu kuzona kwa-matric nyakenye, othishanhloko bazo okuthiwa bazophendula ngale miphumela. Ngo-2016 zaziyisikhombisa izikole okwakungaphasanga noyedwa umfundi kuzona, lezi ezintathu ezintsha azikaze zibe sohlwini lwezikole okungakaze kuphase muntu kuzona. UDlungwane, ememezela imiphumela ka-matric wathi izikole ezingenzi kahle zizophendula. Wathi ngeke bananaze ukuthatha izinqumo ezinzima ezikoleni ezifuze lezi.