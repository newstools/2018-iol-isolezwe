IVULELWE icala lokwesabisa iMeya kaMasipala waKwaNongoma uMnuz Albert Mncwango emuva komsindo oqubuke kulo masipala mayelana nethenda yonogada okuthiwa isinikwe enye inkampani. Kuthiwa kunqanyulwe inkontileka yeMighty B Security kwafakwa i-Eros Security. UMnuz Zwelethu Mbhele (49) oyinhloko yonogada abephucwe ithenda usola uMncwango ngokumesabisa nokwenze wagcina esemthathele izinyathelo zomthetho. UMbhele uthi emuva kokuba bephucwe ithenda kwabe sekukhangiswa kabusha naye wahamba ethi uyofaka isicelo senkampani yabo. “Ngafika kwathiwa ugesi awukho, ngeke bakwazi ukugaya amaphepha ngalinda khona emahhovisi kamasipala. Kwaqhamuka izimoto zikaMncwango, wehla waqonda kimi wangisongela wathi ngimthukile uzongikhombisa abantu. Wathi ngeke avume yena ukudlala mina, uzongifundisa isifundo ungowakwaMncwango yena," kusho uMbhele. Ethintwa uMncwango ngalolu daba uvele wafa yinsini, wathi ayikho yonke le nto eshiwo uMbhele. “Lo muntu waqala ngokwesabisa imenenja kamasipala, wangethuka ehamba ethi kubantu ufuna ukungibona. Ngesikhathi ngiya kuye ngangimnika ithuba lokungibona nokukhuza ukuthi ahlukane nokusabisa abasebenzi ngoba sekwake kwabulawa omunye umsebenzi lapha singazi kanjani," kusho uMncwango. Ukhale nangokuthi uMbhele wayefika ephethe isibhamu emahhovisi nokwakubonakala kuyingozi. “Akuvumelekile ukungena nesibhamu emahhovisi kamasipala kodwa yena ubegcaluza nesibhamu esabisa nabasebenzi benkampani entsha ethi uzoke abone ukuthi bazosebenza kanjani. Ngaze ngabikela abaphathi bakhe ngalolu daba," kuqhuba uMncwango Uthe uyabona ukuthi enye into ekhalisa uMbhele ukuphucwa ithenda. UMbhele umile kwelokuthi uMncwango wamesabisa futhi kufanele ashushiswe 
ngalokho.