UMagashule uthe asikho isinqumo esithathwe yinhlangano sokuthi uZuma akhishwe kuhulumeni njengomengameli. “Abantu abasho lokhu abafuna udumo nokuthandwa amaphephandaba. Akasekwe uZuma njengoba engaseyena umengameli we-ANC. Sanquma ukuthi bonke asebake baba ngomengameli be-ANC bazokwazi ukuba ngamalungu esigungu esiphezulu se-ANC, bamenyiwe ukuzothamela imihlangano yesigungu esiphezulu,” kusho uMagashule. Ukusho lokhu kugujwa iminyaka engu-106 kwabunjwa i-ANC eMgungundlovu izolo. Kuke kwezwakala ukuthi uZuma uzokhonjwa indlela njengoba engaseyena umengameli we-ANC kodwa engumengameli wezwe. I-ANC ithe akukho ukudideka ngoba isizinda samandla sikwi-ANC hhayi kuhulumeni ngoba abantu basuke bejutshwe yinhlangano kuhulumeni. UMagashule uthe umthetho awusebenze  endabeni yepulazi iVrede Dairy eFree State. Usho lokhu nje ngoLwesihlanu oKlebe baseshe amahhovisi akhe njengoba kuphenywa iqhaza lakhe endabeni yaleli pulazi okuhlanganisa nomndeni wakwaGupta. “Abangasisabisi ngokuthi bazosibopha, abaphenye bathathe izinyathelo uma kunenkohlakalo,” kusho uMagashule. Uthe bafuna isifundazwe sibumbane wathi uma sintenga lesi sifundazwe noKhongolose  uyontenga. “Bafuna kube nongabazane ngesifundazwe. Akumele iKZN intenge ngoba lokho kuyosho ukuthi i-ANC izoba ntekenteke. Lesi sifundazwe yisona esihambisa amalungu amaningi ngisho ePhalamende likazwelonke,” kusho uMagashule. Uthe abalwi neSilo namakhosi mayelana nokuthathwa komhlaba ngaphandle kwesinxephezelo. “Ngeke sidle umhlaba weSilo sibe sisasaba abelungu abathatha umhlaba wabamnyama. Sifuna umhlaba ubuye, sizowudla ngaphandle kwesinxephezelo,” kusho uMagashule. Uthe kudingeka kwesekwe eyemfundo yamahhala emenyezelwe nguZuma.    