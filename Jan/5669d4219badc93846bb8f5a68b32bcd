UMA kukhona ilungu lomndeni elithunjiwe, ungalinge ulinameke ezinkundleni zokuxhumana njengakoFacebook nakoTwitter, utshele izwe ukuthi lithunjiwe. Lesi yisexwayiso esiqhamuka kwisazi kwezithinta ubugebengu bokuthunjwa kwabantu kuleli, uMnuz Yusuf Abramjee obekhuluma emhlanganweni oyisipesheli obubizwe yiNational Press Club, obekudingidwa kuwo isihlava sokuthunjwa kwabantu eNingizimu Afrika. “Musani ukubafaka ezinkundleni zokuxhumana. Ngokwenza njalo nibhebhethekisa isimo. Abathumbi abayifuni nhlobo into ethinta ukunekwa emphakathini. Uma bezizwa bempintsheleka ekhoneni, bangenza omkhulu umonakalo kulowo osuke ethunjiwe,” kusho u-Abramjee. Uthe abantu abathumbayo bangabantu abazaziyo izinto futhi izinkundla zokuxhumana yilapho behlala khona. Uthe lokhu wakubona kakhulu ngesikhathi ebhekene nokuthunjwa kukasomabhizinisi wasePretoria, u-Omar Carrim. Lo somabhizinisi wathunjwa izinsuku eziwu-137 ngonyaka odlule. U-Abramjee uthe abathumbi bavele bashayela ilungu lomndeni ucingo bathi “Tshela uYusuf aqhubeke abhale kuTwitter...uzobona kodwa ukuthi kuzokwenzekani." Lo ngoti weluleka abantu ukuthi uma nje sebazi ukuthi kunomuntu othunjiwe, ababike emaphoyiseni. Okulandelayo sekuwukuthi kuqoshwe zonke izinkulumo zabathumbi uma beshaya ucingo befuna ukukhokhelwa ngalowo muntu abasuke bemthumbile. Uqhube wathi abantu abaningi abajwayele ukuthunjwa ukuze izigebengu zithole imali, ngabantu abavela e-India, Pakistan, China, Bangladesh, abaseZimbabwe naseMozambique. Abathumbi basuke befuna ukuthi banikwe imali engeyakula mazwe, hhayi nje irandi lakuleli. Lo ngoti uthi enye into ekhathaza kakhulu wukuthi abathumbi sebesezingeni eliphezulu kakhulu futhi bawongoti ekusetshenzisweni kobuchwepheshe. Ngonyaka odlule uwodwa nje, u-Abramjee uthe ubhekane namacala awu-15 okuthunjwa kwabantu ngenhloso yokuthi izigebengu zithole imali. Okugqamayo wukuthi isibaningi kakhulu imali efunwa ngabathumbi. Wenze isibonelo sowathunjwa ePolokwane ngonyaka odlule, u-Anisah Moosa, izigebengu ezafuna kukhokhwe u-R3 million. Kodwa laba bathumbi bagcina beboshiwe. Bonke kwakungabaseNingizimu Afrika. Ungoti owelapha ngokomphefumulo oke wasebenza ophikweni lwamaphoyisa akuleli, i-SAPS Specialised Investigation Psychology Section, uSolwazi Gerard Labuschagne, uthe kuqala eNingizimu Afrika ibingenzeki le nto yokuthunjwa kwabantu bese kufuneka imali. Kodwa muva nje, seziyethusa izigameko ngendlela eseziningi ngayo.