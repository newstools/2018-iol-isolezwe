Izikhungo zemfundo ephakeme KwaZulu-Natal zinohlelo lokubhalisa esikhungweni esibizwa ngeCentral Applications Office (CAO) lapho amakolishi namanyuvesi ehlunga  abafanelwe wukufunda khona. Isolezwe lifice abafundi bemi izixongololo eThekwini College bekhala ngokuthi selokhu befike ngeSonto bezofuna izikhala zokufunda kodwa abakabhaliswa. Bathe izikhulu zakuleli kolishi elenzisa izifundo zeTourism, Finance, Hospitality neze-Arts zikhale ngokuthi zizothatha abafundi abafake izicelo kwiCAO. “Ngibhalisile kwaCAO kodwa iSMS engiyitholile ithi isicelo sami sisacutshungulwa. Ngifuna ukwenza iTourism, yingakho ngilala lana. Uma kuwukuthi angithathwa kusho ukuthi ikusasa lami lifile ngoba ngizohlala ekhaya. Siyacela basithathe ngoba sesikhokhile nakwaCAO,” kusho umfundi ongathandanga ukudalulwa igama. UMnuz Ndumiso Ngcobo onguSihlalo weSouth African Students Congress (Sasco), eThekwini College, utshele Isolezwe ukuthi uhlelo lokufaka izicelo kwiCAO lumenyezelwe sekuzophela unyaka odlule, yingakho abafundi basemakhaya bezifikela mathupha ekolishi ukuzofuna izikhala. Uthe umphathi wesikhungo ubatshele ukuthi ngeke akwazi ukuthatha abafundi abangatholanga izimpendulo kwiCAO ngoba azikho izikhala ezanele emakilasini futhi abanabo othisha. “Namhlanje kuvalelwe ngisho nabaqhubekayo ngenxa yokuthi izitshudeni ezize lapha zidinga ukubhalisa, indaba yeCAO ithatha isikhathi eside. Abanye ababuyayo abakazitholi izimpendulo kuNSFAS ngisho indawo yokuhlala sekuthiwa kufanele ikhokhelwe, asisazi ukuthi senzenjani,” kusho uNgcobo. UNksz Thembile Mkhize oyiPhini likaSihlalo weSasco eThekwini College, eMorningside, uthe bayaphoqeleka ukuthi balalise abafundi abazobheka izikhala ngenxa yokuthi ukubhalisa kwiCAO kuthatha isikhathi eside.
Umphathi weThekwini College, uMnuz Eugene Mchunu, uthe selokhu kwenziwe isimemezelo semfundo yamahhala bazithola benesibalo sabafundi esiningi kunezikhala nothisha abanabo ekolishi. “Sibe nomhlangano nabaholi bezitshudeni sasithola nesixazululo ezinkingeni ezikhona. Ngithe sizoqala sibhalise abafundi abamukelwe yiCAO ngaphambi kokudlulela kulabo abangabhalisanga. Sinezingqinamba zokuthi izikhala esinazo zincane kunabafundi esinabo.” Uthe abakwazi ukubathatha bonke ngenxa yenkinga yezikhala ezincane.