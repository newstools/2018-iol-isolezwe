Izolo amalungu e-ANC aseka uMnuz Senzo Mchunu abebhikisha ngaphandle kwamahhovisi ale nhlangano eThekwini efuna kuhlakazwe isigungu sesikhashana esiholwa uMnuz Mike Mabuyakhulu noMnuz Sihle Zikalala,   ekhala ngokuthi sicheme nohlangothi lukaZikalala. Awu-12, amalungu esigungu sikaZikalala asesigungwini sesikhashana ekubeni mane kuphela avela ohlangothini lukaMchunu, ohambisana noMabuyakhulu. Ngesikhathi abalandeli bakaMchunu bebhikisha, amaphoyisa abesiqaphe ngelokhozi isimo. Ababhikishi bebecula izingoma ezeseka uMengameli we-ANC uMnuz Cyril Ramaphosa noMchunu. Bebecula izingoma ezizwakalisa ukungamfuni uNobhala-jikelele we-ANC uMnuz Ace Magashule, bemchapha nangenhlamba. Omunye wabebehola abebebhikisha, uMnuz Mthunzi Dlamini uthe bazokwethula izikhalo zabo ebuholini benhlangano. Uthe kukhona ukungeneliseki ngokubunjwa kwesigungu sesikhashana. “Ubuholi bukazwelonke buyazi ngezikhalo zethu. Siyathemba ukuthi buzozisukumela,” kusho uDlamini. UDlamini ube nomhlangano noMabuyakhulu noZikalala. Esithangamini nabezindaba izolo uMabuyakhulu uthe bayazi ngezikhalo,  ubuholi obuphezulu buzozisebenza. UMabuyakhulu uxwayise amalungu ukuthi ayeke ukwenza izinto ezidala ukuthi kube noqhekeko enhlanganweni. “Umbutho usesikhathini lapho uzama ukuzivuselela khona, uzama nokudala ubumbano. Siyakukhuza ukuthi amalungu enze izinto ezingenza ukuthi iphupho lokubumba inhlangano ligcine lingafezekanga,” kusho uMabuyakhulu. Uthe uRamaphosa akayena umengameli wohlangothi oluthile kodwa ungumengameli we-ANC yonke. UZikalala uthe bahlanganile namaqabane abhikishayo, akuveza  ukuthi umbhikisho wawo awuqondene ne-ANC esifundazweni kodwa ubhekiswe ebuholi benhlangano kuzwelonke. “La maqabane abhikishayo aphinde aveza nokuthi awakholwa ukuthi ingqungquthela yesifundazwe izokwazi ukuhlala ezinyangeni ezintathu njengoba kusho ubuholi bukazwelonke,” kusho uZikalala. Imizamo yokuthola okhulumela i-ANC kuzwelonke, uNkk Khusela Diko ayiphumelelanga. Ucingo lwakhe belukhala lungabanjwa nomyalezo athunyelelwe wona kushaye isikhathi sokushicilela engakawuphenduli. UMagashule ekhuluma emgubhweni weminyaka engu-106 kwabunjwa i-ANC, eMgungundlovu ngeSonto, uthe ithimba lesikhashana balikhethe bangabheka ukuthi ngubani oweseka bani. Uthe inhloso yalo wukubumba amagatsha, kube nengqungquthela ngo-Ephreli nonyaka. Uqhube wathi akazange alikhethe eyedwa leli thimba lesifundazwe kodwa lakhethwa wubuholi obuphezulu be-ANC ngokuhlanganyela. UMagashule uthe ngeke asishiye isikhundla sakhe ngoba uyazi kukhona abamzamayo.