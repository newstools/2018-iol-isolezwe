IMENENJA yeKaizer Chiefs, uBobby Motaung, aziyikhathazi izindaba ezivelayo zokuthi uBrilliant Khuzwayo usesayine inkontileka yesibambiso ne-Orlando Pirates. Inkontileka kaKhuzwayo neChiefs iyaphela ngoJuni. Ngesonto eledlule elinye lamaphephandaba aphuma ngeSonto, iCity Press, liveze ukuthi uKhuzwayo usesayine inkontileka yesibambiso neZimnyama. UMotaung exoxa neSolezwe izolo ekuseni ukubeke kwacaca ukuthi ngeke baphatheke kabi uma kungukuthi uKhuzwayo usesayine inkontileka yesibambiso nePirates. “UKhuzwayo unelungelo lokusayina noma yinaliphi iqembu afuna ukusayina kulona. Indaba yakhe ayiyona inkinga. Asinayo ingcindezi yokuqeda ukuqagela ngekusasa likaKhuzwayo. Uma kungukuthi useyisayinile inkontileka yesibambiso (nePirates) sizokwamukela lokho. Njengamanje angasayina noma yinoma ubani afuna ukusayina naye. Bona kumele bathathe isinqumo ne-agent yakhe (uTim Sukazi). Thina asinayo ingcindezi,” kusho uMotaung. UKhuzwayo (27) ufike ngo-2012 esuka kuMaZulu. Lo nozinti odabuka eMlazi usehlale kuMakhosi iminyaka eyisithupha. Imenenja yakhe uSukazi ike yatshela leli phephandaba ukuthi ifuna uKhuzwayo adlaliswe imidlalo yemikhumulajezi kwiChiefs. Selokhu kuqale isizini uKhuzwayo ulizwa ngendaba ijezi. U-Itumeleng Khune nguyena ogiyayo ezintini zaMakhosi. Kule sizini uKhuzwayo usadlale imidlalo emithathu kuphela. I-Pirates akhonjwa kuyona ibophele uWayne Sandilands, osekhuhla ibhentshi, uJackson Mabokgwane osengunozinti wokuqina wePirates, noSiyabonga Mpontshane. USandilands usayine kwiPirates ekuqaleni kwesizini esuka kwiMamelodi Sundowns. EZimnyama zidonsa kanzima ezintini kusukela kwadlula emhlabeni uSenzo Meyiwa ngo-2014. IBucs izame uBrighton Mhlongo noFelipe Ovono kodwa kwanhlanga zimuka nomoya kwazise bobabili bahlulekile wukulenza elabo ijezi. Ngesizini edlule iPirates idedele amagoli angu-40 emidlalweni engu-30 yeligi. Kule sizini ka-2017/2018 ye-Absa Premiership isidedele amagoli angu-14. Kuthintwa uFloyd Mbele oyisikhulu sePirates ngendaba kaKhuzwayo uthe: “Nginonozinti abathathu njengamanje. Phezu kwabo kusekhona uBrighton Mhlongo esimbolekise kwiChippa United. Ngakho asiyibhekile indaba kanozinti njengamanje. Akuyona into esizihlupha ngayo. Mina angiyazi le nkontileka yesibambiso okuthiwa siyisayinise lo mdlali ongibuza ngayo.” Nokho sekuyinto ejwayelekile ukuthi lesi sikhulu siphike kanje kodwa ngokuhamba kwesikhathi kuvele ukuthi besilandula into ekhona.  Imidlalo ye-Absa Premiership: Namuhla ngo-7.30 ebusuku: AmaZulu FC v Bloemfontein Celtic (King Zwelithini Stadium) NgoLwesihlanu: Maritzburg United  v Chippa United (Harry Gwala Stadium, 8pm); Ajax Cape Town v Free State Stars (Cape Town Stadium, 8pm) NgoMgqibelo: Polokwane City v AmaZulu FC (Old Peter Mokaba Stadium, 3.30pm); Platinum Stars vOrlando Pirates (Royal Bafokeng Stadium, 3.30pm); SuperSport United v Bidvest Wits (Lucas Moripe Stadium, 6pm); Kaizer Chiefs v Mamelodi Sundowns (FNB Stadium, 8.15pm) NgeSonto ngo-3.30 ntambama: Bloemfontein Celtic v Cape Town City FC (Dr Molemela Stadium, 3.30pm); Golden Arrows v Baroka FC (Princess Magogo Stadium, 3.30pm)