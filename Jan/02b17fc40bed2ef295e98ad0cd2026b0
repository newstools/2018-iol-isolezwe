UMnuz Maliyakhe Shelembe, onguSihlalo kazwelonke waleli qembu, uSolwazi Nhlanhla Khubisa, onguNobhala-Jikelele noMnuz Sicelo Mabika, oyiPhini likaSihlalo, baxolisile kumholi weNFP, uNkk Zanele Magwaza-Msibi, nakumalungu eNFP ngokwenzeka. Bathelelane amanzi njengoba laba baholi bebuyele ezikhundleni zabo bavumelana ngokuthi akulungiselelwe ingqungquthela yeqembu okumele ibe sezinyangeni eziyisithupha ezizayo. Emhlanganweni obuseThekwini ngempelasonto, laba baholi bathe bazosebenza kanzima ukuze leli qembu libuyelwe ukwethenjwa nokwesekwa umphakathi. Leli qembu lahluleka ukukhokha imali yokungenela ukhetho kwi-Independent Electoral Commission. “Ngiyazibophezela ukuthi ngizoyisebenzela iNFP. Ngiyaxolisa kakhulu ngokwenzeka. Sizobuyisa ukuthandwa kweqembu njengesikhathi lisungulwa,” kusho uKhubisa. UMabika, owamiswa izinyanga eziyisithupha, uthe uyabaxolela labo abamenza okubi. “Angibambe magqubu ngokwenzeka ngizimisele ukusebenzela iqembu. Kwakungezona izinhloso zethu ukucekela phansi iqembu,” kusho uMabika. UShelembe naye uxolisile wathi bazoqhubeka nomsebenzi wabo eqenjini. “Sizoqhubeka nomsebenzi, wokubumba iqembu. Sasinesiqinisekiso sokuthi iqembu lizongenela ukhetho ngoba ngangazi ukuthi yonke into yenziwe kodwa ngathuka uma ngilokhu ngibuzwa ukuthi ngabe sakhokha yini. Ngaze ngaxhumana nomgcinimafa ngalolu daba ngoba sasazi ukuthi yonke into isimi ngomumo mayelana nokungenela ukhetho kanti kwakungenjalo,” kusho uShelembe. Uthe yayikhona imali yokungenela ukhetho futhi kwakukhona neyayiseceleni ibekelwe ukukhankasa. UNksz Helen Vice, ofunde umyalezo kaNkk Magwaza-Msibi, uthe wunyaka wokukhankasa lo ngaphambi kokhetho lukazwelonke ngonyaka ozayo. Uthe kubalulekile ukuthi leli qembu lilungenele lolu khetho wathi kumele baqale kabusha. “Asisebenze kanzima ukubuyisela iNFP esicongweni. Ngiyababonga abaholi ababuyele ekhaya, bancane abantu abakwazi ukuzisola baxolise. Kudinga isibindi ukuthi ume emphakathini uxolise ngoba iningi labantu lizithwele,” kusho umyalezo KaMagwaza-Msibi. Uthe uyabamukela eqenjni ngoba ziningi izinselelo ababhekene nazo ekubeni isikhathi sincane esisele. “Kumele silungise isimo ekomkhulu lethu ngoba sinehhovisi kodwa asilisebenzisi. Ngifuna kubhekwe eyokuthi sibuyele ehhovisi lethu elidala. Kugcotshwe amaziko njengoba kukhona agcotshwa ngokungemthetho. Kumele kushaye uJuni sekunomnyakazo mayelana nengqungquthela. Akubhekwe imali njengoba kuthiwa kunabasebenzi abangakhokhelwe, asakheni iqembu lethu,” kusho uKaMagwaza-Msibi. ObenguSihlalo wekomiti elengamele ukusebenza kwansuku zonke kweqembu, uMnuz Bobby Ntombela, uthe ithimba elalibekiwe ukugcoba amaziko kukhona umsebenzi eliwenzile kodwa kuningi okusasele. IPhini likaMengameli kwiNFP, uMnuz Alex Kekana, lithe njengoba bonke abaholi sebebuyile umsebenzi uyaqhubeka. “Ibingeke ihlale ingqungquthela engekho umgqugquzeli kazwelonke, unobhala nabanye abaholi. Alusekho olunye uhlangothi olungathi yilona olusemandleni ngoba umengameli, iphini lakhe, unobhala nabanye abaholi yibona abasemandleni.” IPhini likaMengameli woPhiko lweNtsha, uMnuz Lindani Magwaza, uthe yinto ekade beyilwela ukuthi iqembu libuyele ezimpandeni zalo. “Besifuna ukuthi bonke abaholi abakhethwa kusungulwa iqembu babuyele ezikhundleni zabo. Asiyikhulumi eyalabo ababiza izingqungquthela babezenzela izitokofela zabo nje ngoDisemba. Siyithatha njengento engekho into yabo. Amalungu awabuyele aseke iqembu.” 