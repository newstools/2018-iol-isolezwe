Lokhu kuvezwe yizikhungo zemfundo ephakeme KwaZulu-Natal, iDurban University of Technology (DUT) neNyuvesi yaKwaZulu-Natal (UKZN). Izikhulu zeMangosuthu University of Technology (MUT) zona zithe noma abafundi bezitholile izincwadi ezivela eNSFAS zoxhaso kodwa kuzodingeka bakhokhe u-R1 000 wokubhalisa. ONgoye bathe bazophendula maduze ngokuzokwenzeka. UNksz Noxolo Memela, wezokuxhumana eDUT, uthe abafundi abafikayo asebethole izincwadi eziveza ukuthi bazoxhaswa bazobhalisa mahhala. Uthe labo abangazitholanga izincwadi kuzodingeka bakhokhe imali yokubhalisa. “Labo abangenazo izincwadi eziveza ukuthi balutholile uxhaso lweNSFAS kumele bakhokhe. Imali kumele bayifake kwi-akhawunti yaseDUT ukuze bakwazi ukubhalisa. Uma uyitholile incwadi ungabhalisa ngisho nakwi-website,” kusho uNksz Memela. Okhulumela iMUT, uNkk Mbali Mkhize, uthe nabo bayabudinga ubufakazi bokuthi umfundi uzoxhaswa nguNSFAS. Uthe kodwa kudingeka ukuthi bawukhokhe u-R1 000 wokubhalisa. “Imali yokubhalisa incane ngeke imhlule umzali. Njengoba kuqalile ukubhalisa abekho abafundi abasasinike inkinga ngoba bafike sebeyikhokhile imali yokubhalisa.” UNksz Normah Zondo, okhulumela i-UKZN, uthe abafundi abamukelwe yinyuvesi bathola nezincwadi ezishoyo ukuthi bazoxhaswa yiNSFAS kumele bakhokhe uR250 kuphela okuyimali eshoyo ukuthi bayakwamukela ukuthathwa. “Imali izobuyiswa uma iNSFAS isimxhasile umfundi ngokugcwele. Nalabo bafundi abangakazitholi izincwadi ezivela kwiNSFAS zokuthi bazoxhaswa nabo kuyadingeka ukuthi bakhokhe uR250 uma kungukuthi bazifaka izicelo zoxhaso. Nabo imali izobuyiswa kubo uma sebethole uxhaso kulesi sikhwama,” kusho uNksz Zondo. UMengameli Jacob Zuma wamemezela ukuthi abafundi abahlwempu abazali babo abahola uR350 000 ngonyaka noma ngaphansi bazofunda mahhala. Imali kumele kube yiholo labazali bobabili lihlanganisiwe kanti labo abahola kusuka kuR350 000 kuya phezulu bona bazokhokha imali yokufunda. Imfundo yamahhala izoqala kubafundi abenza unyaka wokuqala kuwona wonke amanyuvesi. Izonabela nakwabenza eminye iminyaka ngokuhamba kwesikhathi. Izokwethula kuze kube yiminyaka emihlanu. INSFAS ivele imemezelile ukuthi abafundi asebezitholile izincwadi zokuthi bazoxhaswa bazobhalisa baphinde bafunde mahhala. I-NSFAS ibikade ikhipha imalimboleko kodwa manje seyizokhipha imifundaze ngenxa yemfundo yamahhala.      