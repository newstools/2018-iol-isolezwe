BASENKINGENI abefundisi bamabandla abadoja umqoqi wentela, bezinothisha ngenzuzo etholakala emabandleni bangayikhokhi intela. ISouth African Revenue Services (Sars) izolo ithe isiqale umkhankaso wokuphenya  amabandla angayilandeli imigomo ehambisana nokukhokhwa kwentela kuleli, enza inzuzo bese ecasha engayikhokhi intela. Okhulumela iSars, uMnuz Sicelo Mkosi, uthe njengamanje basabanxenxa abamabandla ukuthi bazivolontiyele balandele imithetho yokuqoqwa kwentela, kungenjalo, sebevele baqalile ukulungiselela ukubaphenya. AbakwaSars bathi akhona amabandla enza ngakho, ayikhokhayo intela uma kufanele, nalawo angayikhokhi kodwa ahambisanayo nemigomo yokungayikhokhi. ISars yenze uphenyo yathola ukuthi amabandla amaningi awayilandeli imithetho yokukhokhwa kwentela okwenza kube khona abefundisi abangogombela kwesabo, ababomvu yimali bezicebisa ngamabandla. Inhlangano emele amabandla ahlukene KwaZulu-Natal, iKZN Council of Churches, ithi ayisiboni isidingo sokuthi amabandla akhokhiswe intela ngoba ancike emnikelweni yabazalwane ukubhekela izidingo zebandla. UMengameli wale nhlangano, uDkt Lucas Ngoetjana, uthe kuyaxaka lokhu okushiwo iSars ngoba imali enikelwa abazalwane emabandleni ifika vele seyikhokhelwe intela. “Ayikho imali amabandla ayithola kuhulumeni eyisibonelelo okungamele ilandelelwe ukuthi yenzeni. Kuqala amabandla imali ayebonelelwa ngayo kwakungeyokuholela abahlengikazi nothisha ababefundisa ezikoleni ezisungulwe amabandla. Lezo zikole uhulumeni waziphuca amabandla. Imali yomnikelo abasuke belula ngayo isandla abazalwane, isuke vele seyibanjiwe imali yentela kuyo. Uhulumeni akayeke amabandla aqhubeke nomsebenzi wokuphendula nokusiza abantu,” kusho uDkt Ngoetjana. Ikhomishini eyayiphenya ngokwenzeka emabandleni, iCommission for the Protection of the Rights of Cultural, Religious and Linguistic Communities, okubalwa kukho ukudliswa kwabazalwane izinyoka nokunye, yaveza ukuthi abefundisi banezinto eziningi abazenzayo, okubalwa ukudayiswa kwamanzi ‘angcwele’ neminye imikhiqizo, benze inzuzo kodwa abayikhokhi intela. Yathi bacasha ngokuthi bangamabandla, ekubeni bezicebisa.