URamaphosa uzohamba nongqongqoshe ababhekele ezomnotho nosomabhizinisi ngoJanuwari 23 kuya kuJanuwari 26 uma eseyohlangana nabaholi bomhlaba engqungqutheleni yeWEF. “Ngizozikhulumela mathupha nabatshalizimali ngisizwa wosomabhizinisi bakuleli. Angingabazi ukuthi ngizobuya nabantu abazofaka imali emnothweni wethu, badale amathuba omsebezi, kuthuthuke umnotho. Sizolaya labo abazitshela ukuthi izwe lethu ngeke liphumelele, ngokuqinisekisa ukuthi sakha isithombe esihle kubatshalizimali,” kusho uRamaphosa. Amazwi akhe enanelwe nguMnuz Bonang Mohale oyisikhulu esiphezulu kwaShell SA obuye abe yisikhulu seBusiness Leadership South Africa (BLSA) othe bazosebenzisana nohulumeni ukunxenxa abatshalizimali. “Besiphatheke kabi ngoba ukwehliswa kwezwe lethu kwezomnotho kwakhe isithombe esibi kubatshalizimali kodwa sizimisele ukusebenzisana nohulumeni uma eshaya imithetho noma enza izinguquko, ukuze siqinisekise ukuthi umnotho uyakhula,” kusho uMohale. Uthe umhlangano weWEF uyithuba lokuthi bahlangane nabanye abaholi bamabhizinisi babaqinisekise ukuthi iNingizimu Afrika ilindele abatshalizimali futhi umnotho wayo uzokhula. “Abatshalizimali sizobakhombisa ukuthi iNingizimu Afrika yizwe elilwa nenkohlakalo, elinezinkantolo ezizimele kanjalo namabhange azimele. Wumyalezo esiyowusabalalisa loyo,” kusho uMohale.