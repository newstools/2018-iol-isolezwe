KUSHAQEKE umndeni isoka leminyaka licuthela intombi ngovivi, iya esikoleni  layigwaza liphindelela yashona khona lapho kulandela ingxabano, okusolwa ukuthi ibihlangene nokuthi isoka belingafuni umufi abuyele esikoleni. UNosiphiwo Ntombela (18) obefunda uGrade 11 eKlwana Combined School, eBabanango, kuvela ukuthi ubehleli ekhaya iminyaka emithathu ekhulisa ingane yabo, kulo nyaka wakhetha ukubuyela esikoleni ngoba eseyibona isikhulile. Kuzwakala ukuthi lezi zindaba azehlanga kahle esokeni njengoba liwumuntu obegajwa isikhwele ngobala futhi lihlala linolaka, obekwenza umufi ahlale engathokozile. Udadewabo omdala kamufi uthi leli soka belivele lihlala limchukuluza udadewabo kodwa ubengazitsheli ukuthi lingaze limbulale. UNksz Ntombela uthe naye belike limfonele limtshela ngezinsolo elinazo ngodadewabo. Uthe belihlale lisho izinto ezihambisana nokumsola ukuthi uyajola kodwa lingabuvezi ubufakazi balokho. Ngokusho kwesinye isihlobo salo mndeni esingathandanga ukudalulwa, leli soka bese libamba amatoho eGoli. Kuthe uma lizwa ukuthi unina wengane yalo usebuyele esikoleni, kwangalithokozisa lokho, lafuthelana njengoba lize lamcuthela eya esikoleni. Kuthiwa belijwayele ukumsola ngomjolo kodwa libuye lixolise. “Kubuhlungu lokhu asizwise khona ngoba kucacile wehlulwe ukwamukela ukuthi ubudlelwano babo bese buphelile. Akekho obemazi ukuthi ukhona ngoba sizwe sekufona omakhelwane ekuseni kade esanda kuhamba udadewethu. “Uphume la ekhaya ngo-6. 20 ngoba isikole sithanda ukuqhela. Kusho ukuthi ubemcuthele endleleni. Ngimfice enamanxeba amaningi okugwazwa. “Abemaningi ngendlela yokuthi ngihlulekile ngisho ukubona ukuthi abemangaki,” kusho uNksz Ntombela ovele wakhihla isililo ngenxa yomunyu. NoMnyango wezeMfundo izolo uzwakalise okukhulu ukushaqeka ngalesi sigameko. Okhulumela uMnyango wezeMfundo KwaZulu-Natal, uMnuz Sihle Mlotshwa uthe ihhovisi likaNgqongqoshe lizwelana kakhulu nomndeni nothisha nabafundi ngalesi sigameko. “Sidumele ngokwehlele lo mfundi. Sidlulisa amazwi enduduzo emndenini nesikole sakhe. Siyethemba umthetho uzokwenza okufanele. Sidinga ukubambisana nomphakathi ukulwa nodlame,” kusho uMlotshwa. Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko nokuthi umufi ugwazwe umuntu owaziwayo esendleleni. "Okwamanje akekho osaboshiwe,” kusho uCapt Gwala.