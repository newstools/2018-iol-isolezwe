Lokhu kulandela umhlangano okade ukhona phakathi kukaNgqongqoshe wezokuThuthukiswa koMnotho nokuVakasha, uMnuz Sihle Zikalala, nabangcwabi kanjalo nalabo abathintekayo kulolu daba, izolo. Laba bahlanganisa iNational Funeral Practitioners Association of South Africa (Nafupa SA) lapho kuvunyelwane khona ngokuthi kusungulwe ikomiti elizobhekana ngqo noguquko emkhakheni wazabangcwabi okuvezwe ngabeNafupa SA. “Ngingakuqinisekisa ukuthi zonke izinkinga ebezenza kungabi nokuthula phakathi kwabangcwabi  sezixazululiwe. Sihlangane nabo bonke abathintekayo savumelana ngokuthi kudingeka kuhlanganiswe leli komidi elizobhekana nalezi zinkinga, egqame kakhulu ileyo yoshintsho kule mboni yabangcwabi, nakho konke abakuvezile,” kusho uZikalala. AbeNafupa SA  nabo sebeguqukile kulokhu abekade besabisa ngokukwenza, kokuvimba izinkampani zamaNdiya nabelungu ukuthi zingangeni emalokishini ukuzongcwaba, kusukela kule nyanga ezoqala. Leli komiti lihlanganisa izinhlangano ezahlukene okubalwa kuzo iSouth African Social Security Agency, uMnyango wezeMpilo, i-Road Accident Fund noMnyango wezaseKhaya. Leli komiti lizohlangana izikhathi eziningi libe selibikela uZikalala ngomgamo eseliwuhambile ekuxazululeni lezi zinkinga eziveziwe.