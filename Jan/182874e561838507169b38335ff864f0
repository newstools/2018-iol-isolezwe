AZODILIZWA  amabhilidi abhodlokile, amadala eThekwini asephenduke imihhume yemilutha yewunga. Lokhu kuvezwe nguNgqongqoshe wamaPhoyisa, uMnuz Fikile Mbalula ngesikhathi ehambele elinye lala mabhilidi ePhoyinti, eThekwini, ngoLwesihlanu. Leli bhilidi elidala elisekhoneni likaMahatma Gandhi noBell kube nzima ukuthola igama lalo ngoba kuthiwa sekuneminyaka libhidlikile. Ekhuluma noqondene nezokwakha kuMasipala weTheku, uMnuz Roland Mahabeer, uMbalula uthe alidilizwe leli bhilidi uma bengamtholi umnikazi walo. UMahabeer uthe bathola ukuthi umnikazi walo sewashona, okwenza babhekana nezingqinamba zokulidiliza. Kuqhume ihlombe ngesikhathi amaphoyisa ekhipha inqwaba yemilutha yewunga ebihleli phakathi okubalwa nowesifazane obegone usana olubukeka lunezinyanga ezimbalwa. Amalungu omphakathi akule ndawo abeqoqene eduze kwaleli bhilidi ebeselikakwe yinqwaba yamaphoyisa. Abezwakala ethi alidilizwe asekhathele ukubanjwa inkunzi ngabantu ababalekela kulo. UMbalula uthe laba abakhishwe kule ndawo bazoyogingqiswa izithupha ukuthola ukuthi kabanawo yini amacala, uma bengenawo batholelwe usizo. “Le ndawo kumele ivalwe, idilizwe ngoba abantu babaleka emakhaya bazohlala la. Umsebenzi wethu ukugijimisa otsotsi, hhayi lezi zingane ezihlushwa yizidakamizwa. Sifuna amaphoyisa azosebenzela umphakathi, hhayi angotsotsi. Sifuna azolwa nobugebengu, akhuculule imigwaqo ukuze abantu abahlala kule ndawo bakwazi ukuhamba ngokukhululeka,” kusho uMbalula. Okhulumela amaphoyisa KwaZulu-Natal uLieutenant Thulani Zwane uthe kukhishwe abantu abangu-26 kuleli bhilidi. “Ababili babosholwe ukutholakala nezidakamizwa, kwathi abahlanu baboshelwa ukuba kuleli ngokungemthetho,” kusho uZwane. Izolo uMbalula noKhomishana wamaPhoyisa kuzwelonke uGeneral Khehla Sitole, bebeyingxenye yomgubho omkhulu wokubungaza uSuku lwamaPhoyisa obusezinkundleni zemidlalo eMpumalanga, eHammarsdale.