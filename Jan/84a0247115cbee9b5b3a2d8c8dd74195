Umsolwa oneminyaka engu-37, uzivumele ukuthi ubulale ngeSonto eledlule lo wesifazane abebesonta naye. USikhulile Khuzwayo (23) obesebhalisele ukwenza unyaka wokugcina oNgoye, ezifundweni zobuCiko, isidumbu sakhe sitholwe ehlathini esikhwameni eshile ngemuva kokukhonjwa ngumsolwa. Ubeseduke isonto lonke. Wagcina ukubonwa nabangani ephathini yasesontweni ngeSonto. Unina kamufi uNksz Bongiwe Khuzwayo  ubonge ukuthi indodakazi itholakele njengoba bebedidekile. “Ubehlala nodadewethu eMpangeni mina ngisekhaya eShowe. Abangani bakhe bathi kwakunephathi yentsha esontweni ababezenzele yona. Bathi ntambama kwahlukwana kwaba khona imoto yomunye umzalwane ayehamba naye yayombeka erenki lapho ayezothatha khona amatekisi aya esikoleni,” kuchaza uNksz Khuzwayo. “Beyintsha bebehlala betshelana (ngeWhatsApp) ukuthi bahambe kahle uma behlangane futhi sebefikile emakhaya. Kodwa yena kuthiwa wabika sekudlule isikhathi. NgoMsombuluko nami ngazama ukummthinta kodwa ngangamthola. Kukhona nomzala wakhe owamshayela ucingo kodwa kwaba nhlanga zimuka nomoya nokwagcina ngokuthi athumelele omunye umngani wakhe amtshele ukuthi ubedakiwe futhi ephelelwe nangama-data,” kuchaza uNksz Khuzwayo. Uthe ngoLwesibili baphinde balushayela ucingo lwakhe lwabajwa obeyisoka lakhe, wathi akamazi. “Bambuza ukuthi ngoba yiselula kaSikhulile le ayibambile kodwa wayelokhu ephika ethi akusiyona. Kula kwacaca khona ukuthi kukhona inkinga. Uthe ngoLwesihlanu uvuke waya esikoleni eyobika ukuthi indodakazi yakhe idukile. “Saqeda esikoleni sadlulela emaphoyiseni sayovula icala, sawatshela yonke into. Naye umshumayeli wakhombisa ukukhathazeka, elokhu ethi akubhekwe ukuthi iselula yakhe igcine kuphi, wayengakhombisi ukuthi kukhona akwaziyo. Yena lo mshumayeli nabangani bakaSikhulile bebelokhu bebuzwa imibuzo ngamaphoyisa okwagcina ngokuthi aze atshele omunye wabangani bakaSikhulile ukuthi uyahamba uya eHluhluwe. Kula ngitshele khona amaphoyisa ukuthi ngiyamsola ukuthi kukhona akwaziyo,” kuchaza uNksz Khuzwayo. Uthe amaphoyisa ahambe nabo baya lapho kuhlala khona umsolwa. “Sizificile izimpahla zikaSikhulile okukhona kuzo i-laptop, amaphenti neselula endlini kamsolwa. Amaphoyisa ambuzile ukuthi izimpahla zifunani, wabatshela ukuthi ezentombi yakhe. Amaphoyisa athe akuyiwe kuyona. Ngesikhathi sisendleleni kulapho emise khona iveni yamaphoyisa wawatshela ukuthi uzowakhombisa isidumbu,” kusho uNsz Khuzwayo. Uthe ubatshengisile lapho asiphosa khona eNcekwane. Waboleka imoto wayolahla isidumbu ebusuku. “Noma ngingakasiboni isidumbu kodwa ngitsheliwe ukuthi wamshisa eqeda kumklinya ngalo usuku lwangeSonto. Kuthiwa uthi ubeyithanda indodakazi yami kodwa yona ibiyenza izinto ngendlela angayithandi.” Uthe umsolwa babesonta naye ebandleni elilodwa kodwa wagcina eye kwelinye ngemuva kokukhuzwa ukuthi abahlukane noSikhulile ngoba abakwenzayo akuvumelekile ebandleni. Okhulumela amaphoyisa KwaZulu-Natal uCaptain Nqobile Gwale uthe kuphenywa icala lokubulala ngemuva kokutholakala kwesidumbu sowesifazane sishile eNcekwane, eMpangeni ngoMgqibelo. Uthe uphenyo lwamaphoyisa luqale ngemuva kokubikwa kowesifazane odukile eMthunzini ngeSonto eledlule “Umsolwa oneminyaka engu-37 uboshiwe ngaleli cala uzovela enkantolo maduze.  Kuzokwenziwa ulibofuzo ukubona ukuthi izinsalela zomuntu ezitholakele ngabe izona yini ezalo wesifazane,” kusho uCaptain Gwala. Akukhona okokuqala ukuthi kwenzeke isigameko esifana nalesi kubafundi bakulesi sikhungo njengoba ngo-Agasti ngonyaka odlule kwagwazwa kwabulawa uLethukuthula Ngobese (21), owatholakala emjondolo wesoka lakhe. Ngo-Okthoba kwabulawa ngokudubula  uNqobile Ngema (25) owayenza unyaka wokugcina kulesi sikhungo.