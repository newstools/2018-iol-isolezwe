UGamedze usanda kuphumela obala ngesifiso sakhe sokuthi ezakhe zidlale kwiPremier Soccer League (PSL) ngoba ekhala ngokuthi abasenabo ontanga eSwaziland. Kuvela ukuthi ubefuna ukuthenga iPlatinum Stars. USandila Zwane oyisikhulu esiphezulu kwiMbabane nguyena oqinisekise izindaba zokudlula emhlabeni kukaGamedze ngesikhathi ethintwa yileli phephandaba eseSwazini. “Yebo ziyiqiniso izindaba zokuthi usihlalo weqembu uGamedze akasekho emhlabeni. Udutshulwe wabulawa kade eyofaka uphethroli egaraji lapha eSwaziland. Ushonele  endaweni yesigameko. Izindaba ezibuhlungu lezi futhi nathi sisamangele futhi sididekile,” kusho uZwane. Ngesizini edlule iMbabane ifinyelele emidlalweni yamaqoqo yeCAF Confederation Cup. Leli qembu ligcine liqede endaweni yesithathu eqoqweni lalo ebelakhiwe ngamaqembu amane aqhamuka emazweni ehlukene. “Okwamanje sisafuna ukuxhumana nomndeni kube yiwona ozosinika umhlahlandlela wokuthi sizophawula kanjani ngodaba lukasihlalo. NgoLwesibili (namuhla) sizokhipha isitatimende esiqondile esinayo yonke imininingwane. Sisafuna ukuthola kahle ukuthi sizokwenza kanjani emndenini,” kusho uZwane.   