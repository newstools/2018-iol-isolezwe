UCaptain Khephu Ndlovu okhulumela amaphoyisa eThekwini, uthe kujwayelekile ukuthi kusukela ngoDisemba ibe miningi imisebenzi ekhangiswayo, abanye abazithola sebegilekile ngenxa yayo. Ugcizelele ukuthi abantu balandelele ukuthola kabanzi ngomsebenzi okhangiswayo, ngaphambi kokwenza izinhlelo zokufaka izicelo. “Esihlale sixwayisa ngakho abantu wukuthi awukwazi ukuvele uthole umsebenzi ungakaze usifake isicelo sawo. Ngokujwayelekile uma ufaka isicelo somsebenzi, ugcwalisa ifomu ubizelwe nakwinhlololwazi. Kubalulekile ukubheka yonke imininingwane ngalowo msebenzi nokuthi amahhovisi awo akuphi,” kuchaza uNdlovu. UNdlovu uxwayisa nangokuthi abantu babuze yonke imibuzo ukuze baneliseke ngaphambi kokufaka isicelo somsebenzi. Ngisho kuwumsebenzi waphesheya uthe ikhona indlela yokuwucubungula. “Ungasheshi ujahe umsebenzi kodwa ungacaciselekile kahle ngawo. Akumele ngisho wenze izinhlelo zokuhlangana nomuntu ongamazi. Okunye abantu abakwenzayo ukuthi bafihlele ngisho imindeni yabo ngoba befuna ukubamangaza uma sebethole amadlelo aluhlaza. Ukwazisa othize kuyasiza uma usuzithola usenkingeni. Uma kuwumsebenzi waphesheya, wonke amazwe anamahhovisi amanxsusa awo, okuyiwona angasiza ukukucacisela ngomsebenzi okhangisiwe,” kusho uNdlovu. Kwenzeka lokhu nje lusematheni udaba lowesifazane oneminyaka engu-22 waseKings William Town e-Eastern Cape, otakulwe oKlebe esezoshushumbiswa. Lo wesifazane oyiBeauty Therapist, kuthiwa wabona kukhangiswa umsebenzi kwi-internet, wenziswa inhlololwazi ngeSkype. Ubeselungiselwe ngisho ithikithi lebhanoyi eliya e-Uganda ngoLwesine olwedlule. Unina usolile ukuthi kukhona okungahambi kahle ngalo msebenzi, waxhumana noKlebe abathole ukuthi ubeyosebenza kwenye indawo yokudla. OKlebe bamjikise esikhumulweni sezindiza e-OR Tambo eGoli, wabuyiselwa kubo ngeSonto. Okhulumela oKlebe e-Eastern Cape uCaptain Anelisa Femi, ukuqinisekisile ukuthi lo wesifazane usebuyiselwe ekhaya. “Uphenyo lusaqhubeka emuva kokuba lo wesifazane kutholakale ukuthi ubehlelelwe ukushushumbiswa. Akekho oseboshiwe kodwa sekutholakele ukuthi ubengaqashelwa umsebenzi obukhangisiwe kodwa ubeyosebenza kwenye indawo yokudla. Amaphoyisa aqale uphenyo ngoba umndeni wakhe ubusola ukuthi kukhona okushaya amanzi ngalo msebenzi,” kusho uCaptain Femi.