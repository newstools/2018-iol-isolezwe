Lokhu kwasho ukuthi sesikwazi ukuthola nokuthumela imiqulu (documents), imali, izithombe, umculo nokunye okuningi. Ngisho abantu abangenawo ama-akhawunti asebhange namhlanje bayakwazi ukuthola imali besebenzisa wona belu amaselula ane-internet. Kuningi okushintshile nasezimbonini ngenxa yobuchwepheshe be-internet namakhompyutha. Eqinisweni luningi ushintsho oluzayo njengoba kudlondlobala i-artificial intelligence efundisa amarobhothi ubuhlakani obusezingeni labantu nagaphezulu. Kasisho amarobhothi asemgaqweni lapha, kepha sisho la marobhothi asebenza ezimbonini enza imisebenzi efana nokupenda izimoto, ukuthutha izimpahla nokunye. Okujabhisayo wukuthi lobu buchwepheshe buzonciphisa imisebenzi. Yingakho kufanele sicabange ngamathuba amabhizinisi eza nabo.  Kuyimanje baningi abantu abacabanga ukwakha amabhulokisi okwakha ngesikhathi sekwenzeka ukuthi wakhe udonga lwendlu ngosuku olulodwa usebenzisa i-3D printer. Kuningi-ke okwenziwa yila ma-3D printer, ayakwazi ukwenza amathuluzi, izimpahla, amathambo ngisho namalungu omzimba. Lobu buchwepheshe sebuyasebenza kwamanye amazwe nakwezinye izimboni lapha eNingizimu Afrika. Okufanele sikwenze wukuthi sizijube sifune lolu lwazi ngoba umnotho wakusasa uzodinga bona ubuchwepheshe lobu. Maduze nje i-virtual tourism izoba undabuzekwayo lapho abantu bezovakashela amanye amazwe ngaphandle kokushiya amakhaya abo. Lokhu sekuyenzeka ngenxa ye-virtual reality (VR) ekuthatha ikubeke ezindaweni ezikude yize ungakaze usuke ekhaya. Eminyakeni ezayo izimoto zizobe zizishayela zona, zisebenzisa ugesi, okuyosho ukuphela kwamagaraji kaphethroli. Obunye ubuchwepheshe obunzulu butholakala kwezolimo. Ukudla esikuthenga ezitolo kukhiqizwa ngobuchwepheshe obuqinisekisa ukuthi kwanele futhi kuphephile. Ukunisela izitshalo emasimini kuncike ekutheni angakanani amanzi adingekayo ngokutshelwa ngubuxhakaxhaka bemishiin efakwe emhlabathini. Ama-drones, okungamabhanoyi amancanyana azindizelayo, asetshenziswa ukwelusa imfuyo nokuchelela izitshalo ngemithi. Bonke lobu buchwepheshe buzoba yisisekelo somnotho wakusasa kanti ithuba lokuhlomula yilo leli iningi lisalibele. Amanye amazwe ahamba phambili ngobuchwepheshe kanti la ezweni ezinye izinhlanga zingaphambili kwethu ndlu emnyama. Cabanga nje kuthiwa sinikwa ithuba lokumba igolide noma insimbi ezimayini ezabelwe thina. Singakwazi nje ukusuka ekuqaleni kungekho lutho sakhe imayini eqhudelana nezinye emhlabeni? Sinalo ulwazi oluphelele lobuchwepheshe obudingekayo? Wonke umnotho uphethwe noma uzophathwa yilobu buchwepheshe. Nakho ukutshalwa kwemali akusele ngaphandle kulolu shintsho oluza nobuchwepheshe. Kunenqwaba yama-Apps umhlaba wonke okuhweba amasheya nokukhetha izinkampani ongatshala kuzona imali.  Ngaphandle kobuhlakani be-internet namakhompyutha bekungaba nzima ukukhetha amasheya azodla umhlanganiso. Ngisho yona imali ye-internet efana ne-bitcoin isebenza ngabo ubuchwepheshe. Kusobala-ke ukuthi ukuze ube namathuba okwenza kahle ekutshaleni imali, kufanele wazi ngalobu bucwepheshe. Kungenjalo siyogcina ngokuthola imvuthu ngoba singenazo izikhali zokulwa lempi yomnotho. Yize obunye balobu buchwepheshe sebukhona empilweni yethu, ushintsho oluningi lulindeleke kule minayaka engu-20 kuya kwengu-30 ezayo. Akulula ukubona kude kangaka kodwa iyona indlela yokusungula amabhizinisi ayizikhondlakhondla. Uma kungenzeki kithina kufanele kwenzeke ebantwaneni bethu. Ngeke kusisize ngalutho ukubeka izaba, izingane zethu kufanele ziqhubeke nalokho esesikuqaleli. Cishe iningi lethu angeke lisakwazi ukufunda umongo walobu buchwepheshe kodwa singafunda ngemisebenzi yakho ukuze sizibeke emathubeni okuhlomula ngokomnotho. Ngaleso sikhathi singakhuthaza izingane zethu ukuthi zifunde kabanzi ngobuchwepheshe ukuze zincintisane nezinye izinhlanga emhlabeni jikelele. Uma siqhubeka singazihluphi ngolwazi lobuchwepheshe siyosala sinkemile ziqhubeke ezinye izinhlanga zigibele emakhanda ethu.  Sishayele ku-031 829 5820.  Sithinte kule email address mfundoa@gmail.com Thumela uWhatsApp ku-083 354 8794 ujoyine UbuntuWealth group. Hheshe!