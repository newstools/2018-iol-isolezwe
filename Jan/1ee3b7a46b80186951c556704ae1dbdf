UKUSHODELWA  yimali yokuthenga abaqwayizi  kuholele ekutheni umfundisi osindisiwe adlwengule izingane zamantombazane ezingaphezu kuka-15, ezineminyaka esukela kwewu-3 kuya kwewu-12, emijondolo yaseLouisiana ePort Shepstone. Lezi zindaba zidalulwe wumndeni walo mfundisi,  uThokozani Mvalelwa (34), ogwetshwe yiNkantolo yesiFunda yasePort Shepstone odilikajele abahlanu ngemuva kokuzivumela yena ukuthi ubedlwengula laba bantwana qede ababonge ngamaphakethe ama-chips noR2. Yize uMvalelwa, odabuka eLusikisiki, e-Eastern  Cape, etshele inkantolo ukuthi zingaphezu kuka-15 izingane  azidlwengula, kodwa kwafakaza ezinhlanu kuphela. Inkantolo ithole ukuthi lo mfundisi wadlwengula lezi zingane ezingomakhelwane phakathi kukaJuni no-Okthoba ka-2016. Imikhuba yalo mfundisi yavela ngesikhathi umzali wengane yentombazane eno-6, ethi uthuma indodakazi yakhe esitolo kanti izohlangana noMvalelwa, wayithatha wayiyisa endlini yakhe yomxhaso lapho ayidlwengulela khona maqede wayivala umlomo ngoR2. Ekhuluma neSolezwe ngoMgqibelo unina wale ntombazane, uthe wathi uma ezwa le mihlola  wayobikela ikomiti. “Wafike wazivumela yena ukuthi wayidlwengula ingane yami futhi wathembisa ukuthi uzohlawula ngenkukhu. Waveza nokuthi ziningi izingane abezibiza bese elala nazo,” kusho lo mama elifihliwe igama lakhe ukuvikela ingane. Uthe izingane zonke zayiswa esibhedlela  lapho odokotela bafike bakuqinisekisa ukuthi nebala zadlwengulwa. Ilungu leCommunity Policing Forum (CPF), uMnuz Simon Mthembu uthe babe sebebiza amaphoyisa ukuba ambophe uMvalelwa njengoba amanye amalungu omphakathi ayesefuna ukumudla amfele futhi efuna anqunyiswe okwembuzi. “Sathi uma simbuza ukuthi wayezidlwengulelani izingane ezincane kanje, wathi ubeswele imali yokuthenga abaqwayizi,” kusho uMthembu othi uMvalelwa ubaziwa njengekholwa ebelikhonze ukuzidumisela iNkosi kuphela. Le ndaba yaziwa ngisho nayizingane ezincane zaseLouisiana njengoba nasejoyintini lendawo isabhungwa. NoNksz Phumzile Khawula, oyisihlobo sikaMvalelwa, uthe naye wamtshela ukuthi usuke waphelelwa amatoho, wangabe esakwazi ukuthenga abaqwayizi. Eqhuba uNksz Khawula uthe uMvalelwa waqala wasonta eZayoni ngaphambi kokuyothwasa. “Indaba yonakala ngesikhathi esethi usindisiwe ngoba ubesenza nezinto ezingaqondakali. Wazivumela yena kimina ukuthi nonina wayemdlwengula njengoba egcine eshonile. Nezingane zezihlobo zakhe ubezidlwengula nje. Kukhona nje neyakithi ayidlwengula,” kusho uNksz Khawula. Umama (47) wengane eno-10 uthe wubulwane obenziwe nguMvalelwa ezinganeni zabo ngoba eziningi ziphazamisekile engqondweni futhi azisenzi kahle ezifundweni zazo esikoleni sendawo iLouisiana Primary. UMnuz Thozamile Zomba, obengumakhelwane kaMvalelwa, uthe naye waqala wangakholwa esezwa ukuthi uMvalelwa wenze la manyala. “Ngahluleka ngisho esezivumela yena kodwa ngangingakholwa. Uze wagwetshwa nje ngingakholwa ngoba ubewumntwana ohloniphayo obekhonze ukusonta. Ubungaze umfake nasekhukhwini. Ubehlale engungwe yizingane, kungasoli muntu,” kusho uZomba. Onina bezingane bathe nakuba benelesekile yisigwebo kodwa okwenziwa wuMvalelwa ezinganeni zabo kuyisihluku esingefaniswe.