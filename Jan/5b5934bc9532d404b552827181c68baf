Usenkingeni uNkk Rose Buthelezi (63), umuzi wakhe ongenayo indlela yokungena egcekeni ngenxa yokukakwa yimizi yomakhelwane ebiyiwe. Isidumbu sikaMnuz Michael Buthelezi (68) sicelelwe ukuthi sinqamule egcekeni lakamakhelwane ngesikhathi sesiyodluliswa emzini wakhe ngaphambi kokudluliselwa kubo KwaMaphumulo ngoLwesihlanu. “Ngiyabonga kumakhelwane ogcine evumile ukuthi isidumbu sinqamule egcekeni lakwakhe njengoba abanye bebengayizwa kahle le nto. Ucele ukuthi ngigeze umuzi ngembuzi ngemuva komngcwabo kababa. Ngikhathazekile manje ngoba kumele ngale mali encane yempesheni ngithenge le mbuzi,” kusho uNkk Buthelezi. Uthe bathenga umuzi eminyakeni engaphezu kuka-10 eyedlule kumuntu owabafihlela ukuthi kunenkinga yendlela engena egcekeni. “Wafuna imali ngokushesha, wasishiya nale nkinga. Saya ngisho kwamasipala ukuyobheka ukuthi indawo yethu ihamba kuphi. Sathola ukuthi omunye womakhelwane wethu wadla indawo yethu ngesikhathi enweba indlu yakhe. Kwathi uma i-surveyor eyokhuluma namadodana alo makhelwane osewashona, afika amgolozela, athi yindawo yakubo, ngeke badilize isakhiwo sikayise,” kusho uNkk Buthelezi. Uthe ufisa le ndaba ilunge ngoba unovalo lokuthi uma eshona, umndeni wakhe uyohlangabezana nenkinga efananyo. Isolezwe  liye kumakhelwane osolwa ngokudla indawo kaNkk Buthelezi. Egcekeni lithole amadoda azibize ngamadodana akhona. Liqale labhekana nenkinga yokungena njengoba kuthiwa wumuzi okungangenwa kuwona noma yikanjani ngoba unenja elumayo. Enye yala madoda enqabile negama layo ithukuthele, ithe lolu daba kade babelukhuluma, umasipala wathola ukuthi ayikho indawo abayidla. Ikhansela lendawo uMnuz Bhekithemba Phungula lithe lolu daba lubikwe kuyena ngonyaka odlule usuzophela. “Lolu daba siyalusebenza nabakwaHousing. Sizophenya ukuze sikhulume ngento esinesiqiniseko sayo,” kusho uPhungula.