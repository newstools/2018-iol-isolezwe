Kuthiwa othisha bathwele kanzima eNkukwini Primary ngenxa yamakilasi anezingane eziwu-80 nangaphezulu. Isikole kuthiwa singesinye sezithatha abafundi abaningi njalo ngonyaka ngenxa yokuthi aziziningi ezamabanga aphansi endaweni. Ukugcwala kwesikole kuthiwa kwenziwa nawukuthi baningi kakhulu abantu abahlala endaweni okudalwa nawukwanda kwezindlu zemixhaso eziningi. Ezinye izingane ziphoqeleka ukuthi zifike namakhalibhodi ezizowandlala phansi ukuze zihlale khona. Kuvela nokuthi sekunesikhathi eside isikole silinde amadeski amasha ukuze abafundi bakwazi ukuhlala. UNkk HB Mdletshe onguSihlalo wesigungu sabazali onqabile negama lakhe eliphelele, uvumile ukuthi isikole sibhekene nengwadla. Uthe kujwayelekile ukuthi sigcwale kodwa kubukeka sengathi inkinga yedlulele kulo nyaka. “Inkinga wukuthi zimbili izikole zamabanga aphansi kule ndawo, esinye sikude. Abazali abaningi bazihambisa eNkukwini izingane, okuba nzima nokuzixosha ngoba izikole ziyashoda. Inkinga yokugcwala kwamakilasi isiphethe kabi impela ngoba siyafisa ixazululeke. Siphinde sashaywa nawukuthi kunabafundi bakwaGrade 7 obekumele bayoqala amabanga aphezulu kodwa babuyiselwa emuva ngenxa yokuthi abaphasanga kahle. Lokhu kwenze ukuthi isikole sigcwale ngokwe-dlulele,” kusho uNkk Mdletshe. Uthe bayafisa nokunike-lelwa ngamakilasi angomahamba nendlwana ukuze babhekane nomthamo wabafundi. Mayelana nokushoda kwamadeski uvumile ukuthi abanye abafundi abanayo indawo yokuhlala. Uthe basalinde kufike amadeski amasha kulo nyaka. Othisha bayacazelana amakilasi kodwa akwanele ngoba isibalo kasinciphi emakilasini. Bakhala ngokuthi kunzima ukufundisa izingane eziningi ngoba ezinye azikutholi ukunakwa kahle. Njengoba kuyisehlobo nokushisa kuthiwa kudla lubi emakilasini ngenxa yokugcwala. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe kuyadumaza ukuzwa ngalesi simo. “Sizojuba ithimba lethu esifundeni ukuze sithole ngalesi simo ukuze siqinisekise ukuthi siyalungiswa,” kusho uMlotshwa.