Lokhu kudalulwe wumholi weDA , uMnuz Mmusi Maimane, esithangamini nabezindaba eCape Town izolo ntambama. UNkk de Lille ubekwe icala lokwephula umthetho weDA, ukungalandeli imigomo yeqembu, ukuxova iqembu ngokugxambukela emsebenzini wezisebenzi zikamasipala. Uphinde wagxekwa ngokungawenzi umsebenzi wakhe okuholele ekulahlekeni kuka-R36 million ohlelweni lwamabhasi eMy City. 
“Sibone kungcono ukuthi simbeke amacala ngokuthi uhlulekile wukubumba inhlangano waphula imithetho yayo,” kusho uMaimane. Uthe uNkk de Lille uwuvimbile umbiko kaBowman obuveza inkohlakalo ekukhishweni kwamathenda nasekuphathweni kukamasipala. “IMeya izobheka ezinye izindaba hhayi olwamanzi nalezo zindaba ezithinta iqembu. Izindaba zamanzi zizophathwa yiPhini leMeya nezikhulu zophiko lwezamanzi,” kusho uMaimane. USihlalo wesigungu esiphezulu esilawula iDA,  uMnuz James Selfe, uthe balindele ukuthi uphenyo lube seluphothuliwe kungakapheli izinsuku eziwu-60. Ephawula ngemuva kwesinqumo sesigungu esiphezulu seDA,  * -de Lille uthe uyalwamukela uphenyo  futhi uzoziphendulela eze nofakazi abazokhombisa ukuthi umsulwa. Uthe akazisoli ngokusuka eqenjini lakhe i-Independent Democrats ajoyine iDA  ngoba usize abantu abaningi nokuqinisekisa ukuthi kulandelwa intando yabantu. Ukuphikile ukuthi uhlulekile wukubhekelela udaba lwesomiso ngoba nguye oze nohlelo lokonga imali ebimoshwa emanzini futhi kumanje umatasa nokumba amanzi ngaphansi komhlaba.