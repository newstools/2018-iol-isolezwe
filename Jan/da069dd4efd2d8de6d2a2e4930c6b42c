INHLANGANO yezokusakaza kuleli, iSABC, ithi iphutha libe kuyona mayelana nesamba semali obekufanele isikhokhelwe wuMnyango wezokuThuthukiswa koMphakathi kuzwelonke, ngokusakazwa kwengxoxo noNgqongqoshe walo mnyango, uNksz Bathabile Dlamini kwiReal Talk with Anele kuSABC3. Ikomiti elibhekene nezindaba nokuhlelwa kwazo ngaphansi kwebhodi lakwaSABC, izolo likhiphe isitatimende livuma ukuthi yile nhlangano eyaphula imithetho yayo ngale  ngxoxo kaNksz Dlamini esisuse umsindo, eyasakazwa ngoDisemba 7 no-8. Leli komiti beliziphendulela ngemuva kokugxekwa wumphakathi kulandela ukuputshuka kwezindaba zokuthi uMnyango wezokuThuthukiswa koMphakathi wakhokhela iSABC imali engu-R149 000 ukuze kukhishelwe eshashalazini uNksz Dlamini kwiReal Talk with Anele. Umnyango wavuma ukukhokhela iSABC uR149 000 ngokuba nengxoxo, okuyisamba esingadalulwanga emphakathini. Okhulumela iSABC, uMnuz Kaizer Kganyago uthe akukho zinyathelo ezizothathelwa umuntu ngoba le nhlangano itholile ukuthi yiyona eyaba nephutha. “Ibhodi lenelisekile ukuthi leli phutha lalingahlosiwe. Sasuke sagxila ekutheni le ngxoxo yayiwudaba kodwa sakhohlwa ukulandela eminye imigomo yakwaSABC. Ngenxa yalokho  akukho muntu ozojeziswa,” kuphendula uKganyago. Uthe umnyango wawungeke uthunyelelwe yi-SABC i-invoice ngale ngxoxo. Uthe  lihlanganile ibhodi ladingida kabanzi ngale nkokhelo. I-SABC ithe ayilandelanga inqubomgomo yayo ngaphambi kokuthatha isinqumo sokusakaza lezi ziqephu. Lolu daba lususe umsindo nasezinkundleni zokuxhumana kangangoba * -Anele ube manaphanapha yinhlamba esolwa ngokugwazelwa ngoR500 000 ukuze akhulume noNksz Dlamini kulolu hlelo. Eziphendulela * -Anele kwiTwitter, uthe yena umsulwa ngoba iSABC egunyaza ukuba kusakazwe uhlelo. “Yibo abanezwi eliphelele ohlelweni. Mina ngiholelwa yiSABC. Umnyango uxhumana neSABC. Ophrojusa bathatha izinqumo bese mina ngenza ucwaningo ngisakaze uhlelo. Ngiyacela ukhulume neSABC hhayi mina umuntu odumile odabeni,” kusho * -Anele.  Kuthe kusenjalo nomrepha uKwesta wabhuqa * -Anele kwiTwitter ngokubhala ukuthi ‘Oh yingakho sivalelwa ngaphandle.” Ubuye esevutha bhe * -Anele esola uKwesta ngokuba namanga, wathi bese kuyihlandla lesine bemmema kulolu hlelo kodwa engalubhadi. Ugcine exolisile uKwesta ku-Anele nasethimbeni asebenzisana nalo. Lesi sitatimende seSABC sithe * -Anele nethimba lakhe babelandela imiyalelo. Ukuqinisekisa ukuthi leli phutha ngeke liphinde lenzeke, iSABC izibophezele ukuthi isizolandela inqubomgomo yayo futhi ishicilele nemisha ezoyibeka ukuze wonke umsebenzi wakwaSABC angazitholi eseyiphula engazi. “Iziphathimandla zizokwazisa iGCIS ukuthi iSABC ngeke iyithumele i-invoice yokukhokhelwa uR149, 000, okuyimali obekufanele kukhokhelwe ngayo le nkulumo ngxoxo”. Okhulumela uNksz Dlamini uNksz Lumka Oliphant phambilini uke wacashunwa ethi into eyenza bafune ukuyovela kulolu hlelo lwezingxoxo, wukuzama ukudlulisa umyalezo kubantu, babatshele ukuthi ungqongqoshe akabuphuzi utshwala. Wathi sebezame bahluleka.