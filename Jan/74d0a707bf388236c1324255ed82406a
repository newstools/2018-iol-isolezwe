UMagashule usho lokhu izolo, esithangamini nabezindaba ebesiseCoastlands Hotel, ePhoyinti, eThekwini. “Ubuholi be-ANC KwaZulu-Natal naseFree State abuxoshiwe kodwa bumisiwe ezikhundleni njengoba kunamacala asenkantolo. Umthetho uthi uma simise ubuholi kufanele siqoke ithimba elizobhekelela izindaba ze-ANC esifundazweni bese kuba nengqungquthela yokukhetha ubuholi obusha kungakapheli izinyanga ezintathu,” kusho uMagashule. Uthe ubuholi obuzobhekelela izindaba ze-ANC KwaZulu-Natal kuze kube nguMashi noma kube sekuqaleni kuka-Ephreli buzophathwa nguMnuz Michael Mabuyakhulu oqokwe njengoMdidiyeli okungumsebenzi ofana nokaSihlalo. Bese kuthi umxhumanisi (Co-ordinator) kube wuMnuz Sihle Zikalala. Amanye amalungu obuholi besikhashana be-ANC KwaZulu-Natal ngoMnuz Willies Mchunu, Nkk Peggy Nkonyeni, Nkk Maggie Govender, Mnuz Super Zuma, Mnuz Mluleki Ndobe, Mnuz Cyril Xaba, Nkk Nomusa Dube-Ncube, Mnuz Nhlakanipho Ntombela, Mnuz Bheki Mtolo, Mnuz Mxolisi Kaunda, Mnuz Mdumiseni Ntuli, Nkk Nomagugu Simelane-Zulu, Nkk Bongi Moloi noNkk Makhosi Ntuli. Lobu buholi buzosebenzisana namalungu esigungu esiphezulu se-ANC kuzwelonke, oNkk Edna Molewa, Nksz Lindiwe Sisulu, Nkk Candith Mashego, Mnuz Dakota Lekgoete noNkk Sibongile 
Besani. Mayelana nezikhalo zokuthi kugodlwa ubulungu be-ANC kwezinye izindawo, uMagashule uthe akekho umuntu ozonqatshelwa ubulungu futhi lolo daba bazolusukumela bewubuholi be-ANC kuzwelonke. U Zikalala uthe bayasamukela isinqumo sobuholi obuphezulu be-ANC futhi bayaxoxisana nawo wonke amalungu kaKhongolose ukuze kube nobunye enhlanganweni. “Sifundile kuqhekeko obelukhona emuva kwengqungquthela ka-2015. Kubalulekile ukuthi sibuyise ubunye embuthweni. Siqinisekise ukuthi izinhlaka ziqinile futhi ziyasebenza ukuze siye okhethweni luka-2019 simunye,” kusho uZikalala. UNobhala we-ANCYL 
KwaZulu-Natal uMnuz Thanduxolo Sabelo uthe bayabamukela ubuholi besikhashana futhi bazobulekelela ukuze kube nobunye 
kwi-ANC.