UNkk Motshekga ukusho lokhu muva nje evakashele izikole njengoba bezivulwa. Uthe ziningi kakhulu izikole ezigxile ekufundiseni kuphela ezingawenzisi amakhono. “Yinto esisabhekene nayo ezweni lethu, wonke umuntu ufuna ukuya enyuvesi. Uma wenza amakhono akusho ukuthi uzokwenza imisebenzi embalwa kodwa kusho ukuthi uzokwazi ukwenza izinto eziningi ngoba usuke usebenzisa izandla,” kusho uNkk Motshekga. Okhulumela uNkk Motshekga, uNksz Troy Martens, uthe baqale 
ngo-2016 ukufundisa amakhono. Uthe akumele abafundi bagxile kakhulu emkhakheni ozobenza baye emanyuvesi kuphela. “Zikhona izikhungo zamakhono ezaziwa ngama-Technical High School ezifundisa izinto ezehlukene. Abafundi bafundela ukukhanda izimoto nokwenza eminye imisebenzi yezandla,” kusho uNksz Martens. Uthe labo abangenzi kahle emkhakheni wokufunda kumele benze amakhono ukuze bakwazi ukukhiqiza. Ekhuluma kwiGagasi FM, uNgqongqoshe wezeMfundo esifundazweni uMnuz Mthandeni Dlungwane, uthe kubalulekile ukuthi abafundi bazithathe izifundo zamakhono. Uthe akumele bagxile kuphela emkhakheni wokufundiswa ukuze baye emanyuvesi. Uqhube wathi cishe zibalelwa ku-70 izikole ezibhekene namakhono. UNkk Motshekga uthe zizobakhona izinguquko ohlelweni lokufunda kuleli. Uthe kunesidingo sokuthi uhulumeni andise amakolishi amakhono ama-Technical Vocational Education and Training (TVET) ukuze kwandiswe amakhono kuleli. Abanye abafundi baya emakolishi amakhono ngoba sebehlulekile ukungena emanyuvesi.    