Ngokomthombo weSolezwe ozifikele mathupha kule ndawo abalisa basuke endlini abebehlezi kuyona beyofuna ideshi ebisiphelile. Uqhubeka umthombo uthe omunye  wabashonile, uMnuz Nhlaka Mngadi, uboleke imoto kumlamu wakhe ezoya ngayo esitolo. Uphelezelwe ngumngani wakhe oyiphoyisa elisebenza esiteshini kwa-E KwaMashu, uConstable Themba Mbuli oshone kule ngozi nowesilisa osindile okushaye isikhathi sokushicilela lingakatholakali igama lakhe. “Bebephuzile, izimoto kuthiwa ziqhamuke zizimbili zijahana nokusolakala ukuthi bebedlala ngazo. Lena ebinalaba ibe isiphaphalaza yayongena emzini womuntu,” kusho umthombo. Uthe abashonile abaphumanga ngisho emotweni njengoba beshonele kuyona kwathi oyedwa waphuthunyiswa emtholampilo. “Bekungekho ngisho amachaphazela egazi okukhombisa ukuthi balimele, nabo bebengenalutho nje ngisho izingozi emizimbeni yabo,” kuchaza umthombo. UNksz Nhlakanipho Mkhize, ocishe wabhidlikelwa wudonga elele, uthe usathukile ngokumehlele. Imoto ishaye udonga lwegumbi lakhe lokulala yaphaphalaza yayoshaya isitolo sakamakhelwane. “Ngizwe sengathi kuduma izulu elibi kakhulu. Futhi bengithi ngiyahlaselwa ngendlela umqondo wami obudideke ngayo. Ngiyabonga ukuthi ngisindile, ingane yami ibilele kwelinye igumbi kanti nayo ivuke isizwa umsindo,” kusho uNksz Mkhize. Uthe ngabe unamanga uma exoxa ngokwenzekile kodwa uzwe ngabantu ababonile kwenzeka ingozi abebehamba emgwaqweni. “Laba bafana abakhona la eNtuzuma. Imindeni yabo ifikile kimina yaxolisa ngokungehlele. Ngizwile ukuthi imoto abebehamba ngayo ibigijima kodwa ngoba angibonanga lutho angifuni ukuqamba amanga,” kuchaza uNksz Mkhize. Kule ndawo abantu abebehamba emgwaqweni bebema babuke umuzi, kucaca ukuthi wudaba okukhulunywa ngalo. Okhulumela amaphoyisa KwaZulu-Natal uLt Colonel Thulani Zwane usiqinisekisile lesi sigameko wathi, kuyaphenywa ngembangela yengozi.