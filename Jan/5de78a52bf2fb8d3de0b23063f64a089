Esithangamini nabezindaba eThekwini ngoMgqibelo, uMengameli weqembu, uNkk Zanele Magwaza-Msibi, umemezele ukuthi usebuyise isigungu sobuholi esidala okubalwa kuso uMnuz Maliyakhe Shelembe noSolwazi Nhlanhla Khubisa. UShelembe owayenguSihlalo noKhubisa owayenguNobhala-jikelele besula ezikhundleni zabo enhlanganweni ngemuva kwengcindezi abebeyithola emuva kokuthi inhlangano ihlulekile ukungenela ukhetho lohulumeni basekhaya ngo-2016. UShelembe noKhubisa baxolisile kuNkk Magwaza-Msibi ngephutha labo wabathethelela. Izolo olunye uhlangothi lweqembu elithe lihola inhlangano ngokugunyazwa umthethosisekelo lichaze isithangami obekukhona kuso oShelembe njengomhlangano wasehlathini. UNkk Sindi Mashinini-Maphumulo, iPhini likaMengameli wenhlangano, uthe sebebheke inkantolo ukuthi kube iyona ecacisayo ngendaba yeqembu ngoba bakholwa wukuthi uNkk Magwaza-Msibi uyasetshenziswa ngabathile abacabangela izisu zabo. Uthe ngoJanuwari 30 kuzongena icala eNkantolo eNkulu yaseMgungundlovu lapho belindele ukuthi kuphume isinqumo ngekusasa leqembu. “Ziningi izinto ezenzekayo; kuphuma izitatimende ngapha nangapha kuthiwe zibhalwe ngumengameli. Thina sazi ukuthi umengameli usagula njengoba engakaze abuye aze ehhovisi lakhe kusukela aqala ukululama. Ibuhlungu le nto eyenzekayo ukuthi abantu basebenzise umengameli ngoba nakhu befuna ukufeza izinhloso zabo.” 