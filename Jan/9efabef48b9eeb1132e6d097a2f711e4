Ingozi ebhubhise umndeni waseNorthdale eMgungundlovu,  obungcebeleka, yenzeke kuN2 eMzinto, ngeSonto ntambama. Isolezwe lithole ukuthi amalungu omndeni abekwiVW Golf kukhona izingane ezine nabantu abadala abane. Ingane encane ibineminyaka emine omdala eneminyaka engu-52 kanti bonke bashonele khona lapho. Okhulumela abezimo eziphuthumayo KwaZulu-Natal, uMnuz Robert McKenzie uthe bafike endaweni yengozi sebeshonile bonke. Obesevenini eshayisane nemoto encane kuthiwa ubelimele kodwa okungatheni walashelwa endaweni yesigameko. Okhulumela amaphoyisa KwaZulu-Natal, uCaptain Nqobile Gwala, uthe mabili amacala avuliwe. “Icala lokushayela ephuzile nelokubulala ngokungenhloso aphenywa amaphoyisa aseSouthport,” kusho uCaptain Gwala. Umsolwa bekulindeleke ukuthi avele enkantolo yasePort Shepstone izolo. Idokodo ngokuvela kwakhe lisenkantolo. UCaptain Gwala uthe olunye uphenyo ngale ngozi luyaqhubeka. UMnuz Mluleki Mntungwa okhulumela uMnyango wezoku-Thutha uthe kuzophenywa ngengozi. “Sifuna uphenyo olugcwele ngale ngozi njengoba kusavele ukuthi bebengu-8 emotweni eyodwa. Umshayeli weveni unamacala okubalwa nelokushayela ekhothile. Kuyadumaza lokhu ngoba uNgqongqoshe uKaunda (Mxolisi) wezokuThutha usanda kukhipha umbiko othi izingozi zehlile ngesikhathi sikaKhisimusi,” kusho uMntungwa. 