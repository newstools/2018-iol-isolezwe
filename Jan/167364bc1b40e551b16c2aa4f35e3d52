BUGCINE buhlakaziwe ubuholi be-ANC KwaZulu-Natal nobaseFree State, obese kukhulunywe kakhulu ngabo njengoba sekuze kwabuyiswana ezinkantolo kubanga izinhlangothi ezahlukene. Okhulumela i-ANC kuzwelonke uMnuz Zizi Kodwa, uthumele isitatimende emuva komhlangano wesigungu esiphezulu obuhleli e-Irene, ePitoli, kusukela ngoLwesihlanu. Lo mhlangano ubuwendlalela lowo obizwa ngeLegkotla oba minyaka yonke, osuke uhlahla indlela okuzosebenza ngayo uhulumeni. UKodwa uthe phakathi kwezinto eziningi okuxoxwe ngazo emhlanganweni, udaba lwaKwaZulu-Natal neFree State lubekiwe ezithebeni kwaphuma isinqumo. â€œPhakathi kwezinto ebezixoxwa sivumelane ngokuthi lezi zigungu eziphezulu zezifundazwe zizohoxiswa kubekwe izinhlaka zesikhashana ukuze izifundazwe zizoqhubeka nokusebenza. Lezi zinhlaka zesikhashana zizonikwa umthwalo wokulungiselela izingqungquthela zokukhetha ubuholi obusha," kusho uKodwa. Akuqondakali okwamanje ukuthi ngobani abazobanga ubuholi uma kubizwa ingqungquthela njengoba abaholi abathintekayo bengeke besakwazi ngenxa yezikhundla ezintsha abazitholile kuzwelonke. UMnuz Senzo Mchunu obebanga noMnuz Sihle Zikalala, uqokelwe esigungwini esiphezulu. UMnuz Ace Magashule obephoselwa inselelo ekubeni ngusihlalo eFree State, uqokelwe kwesikaNobhala-Jikelele. Konke lokhu kubanqinda amandla njengoba umthethosisekelo wenhlangano ungavumi ukuthi abaholi abaphezulu babange izikhundla emazingeni aphansi. Khona manjalo kunokukhuluma okuthi i-ANC ingase iqoke omunye umuntu kwesokhulumela iqembu, athathe izintambo kuKodwa oseke wakuveza ukuthi usefisa ukutshalwa kwenye indawo.