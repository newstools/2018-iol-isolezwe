USinothando “S’no” Myeni uduke ephuma esikoleni ngoLwesithathu ngesikhathi kuvulwa izikole. Kuthiwa uphume esikoleni emuva kwehora lokuqala wabona ezinye izingane zihamba wangabe esamlinda umalume obezomlanda amgodukise. Ugogo wakhe, uNksz Nokuthula Myeni (43), uthe uthole ucingo luvela kunina kaSinothando, uNksz Thembeka Myeni (23) embikela ukuthi udukile ngehora lesithathu. Uthe indodakazi yakhe ithole ucingo luvela kumalume obezolanda ingane yakhe emtshela ukuthi akayitholi esikoleni. Uthe kuthe besakhungathekile ebusuku bathola ucingo luvela komunye wabantu ababone unina kaSinothando efake isithombe sakhe enkundleni yokuxhumana ebatshela ukuthi kukhona umndeni waseVerulam othi umtholile. “Ngithuke kakhulu ngesikhathi ngizwa ukuthi akatholakali. Bekuwusuku lwakhe lokuqala esikoleni. Ngikhale kusuka ngiqala ukuzwa ukuthi udukile ngehora lesithathu kwaze kwashaya * -11 nanye ebusuku ngesikhathi sesimthola sesimbona,” kusho uNksz Myeni. Uthe ngesikhathi bethola ababange besapholisa maseko, baxhumane nalo mndeni base bexhumana nabezimo eziphuthumayo, iReaction Unit South Africa nokuyibo ababaphelezele ukuyomlanda ngoba bese kusebusuku kakhulu. “Sijabule kakhulu ngesikhathi simthola. Umama esimthole kwakhe usichazelile ukuthi ulethwe yiphara kwakhe. Belimbone ehamba emgwaqweni lase lihamba naye lihamba libheka kubo ngoba lizitshela ukuthi uhlala eVerulam. Kuwumusa kaNkulunkulu nje ukuthi limthathe limuyise khona ngoba nathi besingazi ukuthi sizomthola kuphi enjani,” kusho uNksz Myeni. UNkk Mavis Ngcobo (62) waseValley View, okunguye ogcine uSinothando ngesikhathi efika nephara, uthe ubesendlini ngesikhathi lingqongqoza libuza omunye umakhelwane wakhe. “Kufike iphara lihamba nabantu ababili abangomakhelwane. Ngibone ingane emhlane walo igqoke umfaniswano ngase ngibuza ukuthi ngabe kukhona inkinga yini. Libe selingitshela ukuthi lihambe lingqongqoza umuzi nomuzi lifuna kubo kwengane. Langitshela ukuthi liyithole ihamba emgwaqweni omkhulu ihuthelwa yizimoto ngoba ibihamba inganakile. Ngilicele ukuthi liyishiye kimina ingane ngalitshela ukuthi ngizobheka umndeni wayo ngize ngiwuthole,” kusho uNkk 
Ngcobo. UNkk Ngcobo osekomitini lomphakathi aphinde abe nekhishi elihlinzeka umphakathi ngokudla ube eselinika ukudla iphara. Uthe ufake imininingwane ngokutholakala kwengane enkundleni yokuxhumana uWhatsApp wabe esecela indodana yakhe ukuba ishuthe isithombe sikaSinothando yasifaka enkundleni yokuxhumana uFacebook nokuyikhona okusize ngokuthi kutholakale abakubo kwengane. “Ngijabule kakhulu ngesikhathi sesithola umndeni wakhe. Naye ujabulile ngesikhathi ebabona bemlanda. Unembeza wami bewungeke ungikhulule ukube ngimyekile wahamba nomfana omlethile. Ngiyazithanda kakhulu izingane okungangokuthi ngifisa ukuvula inkulisa kodwa ngibanjwe wukungalutholi uxhaso,” kusho uNkk Ngcobo. Okhulumela amaphoyisa KwaZulu-Natal, uColonel Thembeka Mbele ukuqinisekisile ukuthi uSinothando utholakele wabuyiselwa emndenini wakhe emuva kokuthi elahleke ephuma esikoleni.   