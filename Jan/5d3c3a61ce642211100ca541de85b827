UKUBE kuya ngabesifazane asebeke bahushula izisu, ngabe abesifazane bavika bagoqane bangaze bakhulelwe bengasophile. Bathi inzima impilo ngemuva kwesikhashana uhushule isisu. Baze bacabange nokuthi lo mkhuba uyajovana ngoba uma uke wasikhipha okokuqala, maningi amathuba okuthi uphinde uzithole usenkingeni yokuhushula okwesibili. Omunye wabesifazane ongathandi ukudalulwa osehushule kwaze kwaba kabili, okokuqala uthi kwenzeka enza unyaka wokuqala enyuvesi eneminyaka ewu-20, okwesibili kwaba eseneminyaka ewu-33. “Okokuqala kwangenza ngafeyila unyaka wami wokuqala enyuvesi ngoba wawungasuku umcabango wokuzisola. Ngasengihlale ngibala ukuthi ukube angihushulanga ngabe sengikhulelwe kangakanani manje. “Ngibale nokuthi ngabe sengibelethile. Ngazaca kakhulu isazela singizukazuka ngedwa. Ngathatha isinqumo sokuthi ngeke ngiphinde, kodwa lokho kufunga akufezekanga. “Kungiphindile futhi sengimdala, kwamele ngihushule ngoba ngangikhuleliswe wumuntu oshadile owayengayizwa eyokukhulelwa kwami,” kusho lo wesifazane. Uthi ngesikhathi ehushula okwesibili, okokuqala kwavele kwabuya njengoba kunjalo kwaba sengathi ukwenze ngayizolo. “Ibuhlungu leya nto...khona uma usufakwa okusazinsimbi enkomeni usuhlanzwa isibeletho...ukopha ngaphambi kwalokho okuhambisana nezigaxa zegazi. "Mina bengingathi amantombazane okungcono awajove angahushuli. Lokhu okokugcina nje futhi ngakhokha ngempela ngoba ngathola sekuhambe isikhathi. Ngazithola ngikhokha uR2 000 wonke." Omunye wesifazane (30) waseThekwini owahushula isisu eminyakeni emibili eyedlule, uveze ukuthi cishe kuwona wonke umuntu wesifazane othatha lesi sinqumo kusuke kunzima. Lo wesifazane uthi waphoqwa isimo waba namasoka amabili kanti uzokhulelwa kuleli ayengahlali nalo kwase kumphoqa ukuthi asikhiphe isisu ngokuvumelana nesoka. Noma wayengasakhulelwe kodwa uthi lalungapheli usuku engazange azisole ngesenzo sakhe. “Inyanga engangizobeletha ngayo ngiyazi kahle futhi ngihlala ngibala ukuthi ngabe seyikhule kangakanani. Kodwa ngibuye ngiziduduze ngokuthi noyise wangeseka ngisho sengikwenzile. “Akulula ukukhohlwa futhi uma ukhuluma ngakho kuyabuya konke. Noma ngikhipha izingane zami ngibuye ngibe nomunyu ngicabange isenzo sami,” kusho lo wesifazane. Eqhuba uthe esanda kuhushula isisu waba nesinyama nezitha izinto zakhe zangamhambela kahle kwadinga ukuthi athole usizo ngasese. “Ngaze ngaya enyangeni yayongigeza ngenkukhu emnyama umndeni wami ungazi. Izinto zaziphithene nami nginenhliziyo encane ngingafisi ukuba nabantu ngoba ngidliwa unembeza, ngibona sengathi sebeyazi ngesenzo sami. Noma sekuneminyaka kodwa akudluli kalula. Inhliziyo yami iba buhlungu noma ngizwa kukhona abagxekwayo ngoba ngiyazi akulula ukuthatha lesi sinqumo,” kusho lo wesifane. Ephetha uthe ukube kuya ngaye ngabe ayikaze iphasiswe indaba yokuhushulwa kwezisu kwabesifazane ngoba ngabe bayaqinisela baze babelethe.