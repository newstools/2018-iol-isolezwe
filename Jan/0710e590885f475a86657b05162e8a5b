UMzokoloko, owethula i-I Love Mornings With Mzokoloko ngo-6 kuya ku-9 ekuseni, uqale uhlelo lokupha izitshudeni imifundaze. Imifundaze uyikhipha ngaphansi kwenhlangano yakhe iMzokoloko’s Heart ngokubambisana neBerea Technical College. “Ngemuva kokuphothula * -matric ngangingenayo imali yokufunda. Ulwazi lwalungekho ngoba ukuba lwalukhona ngangizozama imifundaze. Uma uphasa kahle futhi unolwazi amathuba ayavuleka,” kusho uMzo. Uthe yingakho ezopha izitshudeni ezinhlanu imifundaze yokufunda noma yini zize ziphothule izifundo zazo. “Okumele bakwenze wukungithumelela imiphumela yabo kanjalo nencwadi eshoyo ukuthi kungani kumele baxhaswe. Ukuthumela kuzovalwa ngoFebhuwari 9 bese simemezela abawinile,” kuchaza uMzo. Uthe imininingwane uyifakile emakhasini akhe ezinkundleni zokuxhumana. Uthe uyikhathalele imfundo nokuyingakho yena nethimba lakhe lasekuseni behambela izikole beyogqugquzela abafundi ukuze bazimisele. Lo msakazi ophinde abe nguDJ wasezindaweni zobumnandi ubuye wadalula ukuthi usehlukene nenkampani yokuqopha iMabala Noise Entertainment. Ngonyaka odlule ukhiphe ingoma ethi Ngena Enganeni kuyo le nkampani. “Isivumelwano ebenginaso bekungesengoma eyodwa. Sengiyazenzela manje. Ngifundile ngabe sengithi angizenzele izinto ngoba ngaleyo ndlela awukhombi muntu ngomunwe uma izinto zingenzeki,” kusho uMzo. Ngesonto eledlule ukhiphe ingoma entsha ethi Onjengawe apike kuyo iThee Legacy noDr Moruti. “Njengoba kuqala unyaka nje ngithe angikhiphe ingoma epholile futhi ifike kahle ngoba ngenyanga ezayo yinyanga yothando. Nayo ikhuluma ngothando futhi incoma abantu besifazane,” kusho uMzo. Ingoma iphume enkampanini yakhe iMzokoloko Events.