Umbiko uchaza iCapitec njengebhange elingeyona into eliziveza ukuthi liyiyo. UDumisa uthe asikho isidingo sokuthi abantu batatazele ngoba iCapitec inelayisensi yokusebenza njengebhange elikhulu futhi ifike yashukumisa izinto emakethe yamabhange njengoba ibolekisa ngemali kubantu abahola kancane. “Kufanele sicacise ukuthi omashonisa yizinkampani ezingabhalisiwe ngokusemthethweni ezingaziwa ukuthi zisebenza kanjani futhi ezifuna inzalo emba eqolo uma ziboleke abantu imali. ICapitec ibhaliswe ngokusemthethweni futhi inelayisensi yokusebenza, ayiyena umashonisa. Abantu akufanele basabe ukuthi imali yabo ayiphephile ngoba iCapitec iqashwe ngeso lokhozi yiBhange loMbuso njengoba iqaphe wonke amabhange akuleli,” kusho Dumisa. Uphinde waveza ukuthi iCapitec ayifani nebhange elawa laphinde lavuswa wuhulumeni, i-African Bank, njengoba yona ibolekisa ngemali iphinde isize abantu ukulondoloza imali yabo. Amazwi akhe ananelwe yisazi somnotho sakwa-Econometrix, uDkt Azar Jammine, othe okushiwo yiViceroy wukuthi iCapitec ivulela abantu izikweletu ezintsha uma behluleka wukukhokhela ezindala. Uthe abantu abakweleta  ibhange noma abalondoloza imali kulo akufanele bashaywe wuvalo ngoba iBhange loMbuso lithe liphephile. “Okufanele sizibuze kona wukuthi kungani iViceroy isiveza izindaba zeCapitec manje ekubeni iCapitec isibe semakethe kusukela ngo-1999? Ifike yenza izinto ezihlukile emakethe kodwa okugqama kakhulu manje wukuthi kuthiwa abantu abanamasheya eCapitec ngabaseSteinhoff njengePSG,” kusho uDkt Jammine. Esitatimendeni iBhange loMbuso lithe liwubonile umbiko weViceroy kodwa elizokusho wukuthi iCapitec iqaphiwe njengamanye amabhange aseNingizimu Afrika. “ICapitec inemali nempahla eningi ngokwemininingwane esinayo. Yibhange elisebenza kahle futhi elilandela imithetho,” kusho iBhange loMbuso. AbeNational Credit Regulator (NCR) bathe ngeke bakwazi ukuphawula ngalolu daba. Esitatimendeni abakwaCapitec bathe bawubonile umbiko weViceroy kodwa abahambisani nokushiwo kuwona. “Sikholwa wukuthi ukusebenza kwethu kusemthethweni futhi sisho konke esikwenzayo ngendlela, akukho esikufihlayo ngebhizinisi lethu,” kusho abakwaCapitec.