Othi uma uchama kube nzima ukhanule Othatha isikhathi eside uma uchama Okuthi uma usuchamile kube ngathi kunedamu elisele ngaphakathi esinyeni Ovuka kaningi uye kochama ikakhulukazi ebusuku Omchamo wakhe usuphuma uwele eduze Oneminyaka kusukela cishe kwengu-45, nanoma lesi sifo singasakhethi iminyaka sesitholakala nabaneminyaka engaphansi kwalena  Kubalulekile ukuthi siphinde sikhulume ngomashayabhuqe umashiya kukhalwa, okungumdlavuza omila kwabesilisa endlaleni eseduze kwesinye; le ndawana kuthiwa yi-prostate. Baningi asebasishiya emhlabeni futhi bebaningi abahamba nakho lokhu kugula, ngenxa yezimo nezinkinga ezikhona kwabesilisa ezibangela ukubhebhetheka okuya phambili, abesilisa bakithi bedlavuzwa yilesi sifo.  Indlala i-prostate kwabaningi ayikhukhumali ivele ibe umdlavuza, kodwa ingaqala kancane kancane ilokhu icindezela ipayipana lokuchama; uqale-ke ngokuwududula kanzinyana umchamo ziye njalo izinkinga ziya phambili. Kwabaningi abesilisa abanalesi sifo, uyaye uthole ukuthi nomshiza awusavuki mpela mpela; ngalokhu angisho nakancane ukuthi induku engavuki iwuphawu lwalesi sifo. Chabo angisho! Uyabona yini, isifo sokuvuvukalelwa yile ndlala emadodeni, kuyinto engavikeleka kalula; uma nje lowo nalowo muntu wesilisa engahlolelwa kusenesikhathi isimo sale ndlala. Akwemukeleki kahle nakunoma ubani ukubulawa yinto engasheshe ibanjwe. Angikhulumi-ke ngokuzithola usufakwe ipayipi lokuchama elinesigujana ngenxa yokuthi indlala le isivuvukele yaze yavala ukugeleza komchamo; wena usuzithola umchamo awusaphumi, usugcwele esinyeni. Nguwe loya usupaquza yizinhlungu ezingasabekezeleleki, uma ufika emtholampilo usuyoba yinduku yaleli payipi eselizolenga endukwini kanye nesigujana sakhona. Uma lingangeni endukwini, udokotela useyokubhoboza lapha ngenhla kancane kweziboya ezama ukuthola isinye njalo. Indoda elenga ipayipi endukwini sekuyoba phandle ngocansi olusebenzisa induku. Kuphandle! Izinkinga zikuphi ekutheni sisheshe sibanjwe lesi sifo? Ngokwami ukucabanga nokubona: Abantu bakithi abafundisekile ngalesi sifo. Uhulumeni wethu kwezempilo, akanazo izinhlelo eziphusile zokufundisa ngalesi sifo, nakuba kuyisifo okubhalwe nzulu ngaso futhi kuyisifo esidlangile kwabesilisa ngokubakhinyabeza siqede sibabulale. Azikho izinhlelo eziqondile zokuhlolela lesi sifo, nakuba kuyisifo esingeke kuthathe ngaphezu kwemizuzu emine ukubheka izimpawu kumuntu wesilisa ngokumhlola ubunjalo bale ndlala. Enye inkinga ekhona enkulu, ukungafuni ukusukuma kwabantu besilisa beze phambili bezohlolwa. Abantu abesilisa abafuni mpelampela. Angazi lokhu noma kwenziwa ulwazi ngalesi sifo okanye asibagqugquzeli kokwanele. Kade nje siphumile nethimba engisebenza nalo siye eNhlwathi kuWard 6, phansi kukaKhansela uMafuleka, siyohlola yona le ndlala emadodeni nenhliziyo mahhala. Sifike sibahlole inhliziyo nge-ECG bese sisebenzisa umshini wamafutha ukuhlola indlala i-thyroid nendlala i-prostate emadodeni. Kwakuphume abesilisa abangu-13, abesimame beyinqwaba.