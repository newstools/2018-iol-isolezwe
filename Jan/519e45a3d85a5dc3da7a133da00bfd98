OWAYENGUNGQONGQOSHE wezeMpilo eGauteng, uNkk Qedani Mahlangu, ngoLwesithathu wazise ikhomishini ephenya ngokufa kweziguli ezasuswa eLife Esidimeni ziyiswa ezikhungweni ezingenzi nzuzo ezingekho emthethweni ukuthi akazizwe ephephile. UMahlangu uveze lokhu osukwini lwesibili ephekwa ngemibuzo kule khomishini ephenya ngokufa kweziguli eziwu-143. Wazise iJaji uDikgang Moseneke ukuthi wahlangabezwa amaphoyisa ngesikhathi esesikhumulweni sezindiza esuka e-United Kingdom, lapho abefunda khona. Uthe amaphoyisa awazange amazise izizathu zokuhlangana naye. "Kwenzeka into engajwayelekile kubhekisiswa i-passport yami ngesikhathi ngehla ebhanoyini. Ngesikhathi ngiqeda ukuthatha izikhwama zami, kweza amaphoyisa amabili athi athunye yizikhulu zoMnyango wokuVikelwa koMbuso," usho kanje. Uthe ngoLwesibili kwakune-drone (ikhamera enophephezela emhlane endizayo) eyayindiza ngaphezu komuzi wakhe. "Bengithi ngifuna ukukubeka ngendlela lokhu. Asikho isidingo sokuthi kube khona ozongihlukumeza," kuqhuba yena. Uthe le-drone ihlale isikhashana waze waziswa onogada bakhe ngayo. Lolu daba uthe useludlulisela kuMnyango wezokuPhepha koMphakathi. UMoseneke ucele omele uMbuso, u-Adv Tebogo Hutamo, ukuthi axhumane namaphoyisa bese abuye nezimpendulo ngoLwesine. Ngesikhathi ephendula imibuzo ngoMsombuluko, ngaphandle kwekhomishini abantu babebhikisha abanye babo bethi bafuna abekwe icala aboshwe uMahlangu njengoba bemsola ngokuthi igazi leziguli ezashona lisezandleni zakhe. UMahlangu wakuchitha ukuthi wayengubhongoza kwisinqumo esathathwa sokususwa kweziguli eLife Esidimeni wathi sathathwa ngokuhlanganyela nabanye eMnyangweni wezeMpilo eGauteng. Ikhomishini isaqhubeka. The Star