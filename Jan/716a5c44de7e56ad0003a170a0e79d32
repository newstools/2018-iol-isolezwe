NgoMsombuluko owayenguNgqongqoshe wezeMpilo eGauteng, uNkk Qedani Mahlangu ubephekwa ngemibuzo iJaji Dikgang Moseneke, eliphethe isigcawu somxazululi esiphenya ngalolu daba. UMahlangu bekungokokuqala evela phambi kwalesi sigcawu ngemuva kokusula kwakhe ekubeni ungqongqoshe walo mnyango nyakenye. Ngesikhathi esabeka inkulumo yakhe yokuvula, uqale ngokuxolisa emndenini elahlekelwa abathandiweyo bayo ngale nhlekelele. “Ngokukhulu ukuzithoba nokuxolisa, ngifisa ukudlulisa amazwi enduduzo emndenini yabalahlekelwe ngale nhlekelele edlule nemiphefumulo yababalelwa ngaphezulu kuka-140. Ngiyazi ngeke kusababuyisa kodwa ngiyaxolisa kakhulu,” kusho uNkk Mahlangu. Ngesikhathi ebuzwa ngesinqumo sokususwa kwabantu eLife Esidimeni, uthe asithathwangwa umuntu oyedwa kodwa kwavunyelwana ngaso ngokuhlanganyela nabanye. Uthe kubantu abathatha leso sinqumo kubalwa owayeyiNhloko yoMnyango uDkt Tiego Selebano, nobeyiNhloko yegatsha elibhekela abagula ngokomqondo uDkt Makgabo Manamela. Udalulale ukuthi uNdunankulu waseGauteng, uMnuz David Makhura wayazi kahle ngokuvalwa kweLife Esidimeni. UMakhura phambilini wakuchitha ukuthi waziswa ngohlelo lokuthuthwa kweziguli. UMahlangu usole uSelebano noDkt Manamela ngokudukisa yena noMakhura ngalolu hlelo. “Ngangingenaso isizathu sokungabaza izinga lomsebenzi wabo,” kusho uMahlangu. Ngesikhathi uDkt Manamela noSelebano bephoswa ngemibuzo kulesi sigcawu  baveza ukuthi bayalelwa uMahlangu ukuthi baqale uhlelo lokuthutha iziguli. Baveza ukuthi babemsaba okwaholela ekutheni balandele yonke imiyalelo yakhe. UMahlangu ukuchithile lokhu, wathi umthetho kuleli uyabavikela abantu abathathiswa izinqumo abangahambisani nazo yilabo abangaphezulu kwabo. “Angisoze ngaziba into engabeka impilo yeziguli engcupheni. Ngangingazi ukuthi lolu hlelo luzoba nemiphumela enje,” kusho yena. Uthe uSelebano wayengamazisi ngezinkinga zohlelo futhi waze waqala ukuzinaka ngoJulayi 2016 ngesikhathi sekuvela imibiko emaphephandabeni. Uthe ngesikhathi ebona ukuthi kunezinkinga ngohlelo, wavakashela izikhungo ukuzibonela yena okuqhubekayo kuzo. “Kwangiphatha kabi ukuthi izikhungo esasizethemba ngokunakekela iziguli zazingakhokhelwa ngesikhathi. Yingakho ngacela inhloko yomnyango nenhloko yezezimali emnyangweni ukuthi bangenelele,” kusho uNkk Mahlangu. Isigcawu siguqile izolo sizoze siqhubeke kusasa kusafakaza yena uNkk Mahlangu.