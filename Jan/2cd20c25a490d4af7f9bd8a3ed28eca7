UMnuz Lindokuhle Jali (43) noMnuz Khanyisani Shange (33) badutshulwe ebusuku ngoMgqibelo emagcekeni omtholampilo ngomunye uzakwabo ongunogada obekumele ngabe usemsebenzini. Ngokuthola kweSolezwe ababulewe bafike engekho umsolwa lapho bekumele ngabe usebenza khona. Kuthiwa bamlindile waze wafika ebusuku emva kwalokho kwaba nokuhilizisana phakathi kwabo. Umsolwa kuthiwa uvele wakhipha isibhamu abesiphethe wadubula abaphathi bakhe. Oyedwa ushonele endaweni yesigameko omunye washonela esibhedlela. Kuthiwa abahlengikazi neziguli bathuke kakhulu ngenxa yalesi sehlakalo. Labo nogada bobathathu bebesebenzela inkampani iKhuselani Group edume ngele-KSA Security. Okhulumela amaphoyisa KwaZulu-Natal, uColonel Thembeka Mbele, uthe umsolwa ubhekene namacala okubulala. “Ngo-7.30 ebusuku emtholampilo eMlaza abasebenzi abathathu babe nempikiswano ethinta umsebenzi. Omunye walaba basebenzi ukhiphe isibhamu wadubula ababili. Oneminyaka engu-33 ulimale kanzima waphuthunyiswa esibhedlela lapho eshonele khona. Umsolwa oneminyaka engu-36 uboshiwe ngamacala amabili okubulala, uzovela maduzane enkantolo,” kusho uColonel Mbele. Umthombo weSolezwe ongathandanga ukudalulwa uthe abasebenzi neziguli bakhale ngokuthi abazi noma baphephile yini kulo mtholampilo. “Okwenza kube nzima wukuthi akukhona okokuqala kuba khona unogada obulawa kulo mtholampilo nokwenza abantu basabe manje, besaba ukuthi kungaphinda kwenzeke isigameko esifana nalesi bese kugcina kulimala iziguli nabasebenzi,” kusho umthombo. UNgqongqoshe wezeMpilo KwaZulu-Natal, uDkt Sibongiseni Dhlomo, uthe kuyadumaza ukuthi umuntu obekulindeleke ukuthi avikele umphakathi neziguli kube uyena obulalayo. “Sifisa ukuthumela amazwi enduduzo emindenini yonogada abadlulile emhlabeni. Okusiphatha kabi kakhulu wukuthi badlule kwesinye sezikhungo zethu. Izinsolo zithi umuntu obekumele aqaphe isikhungo aqinise ezokuphepha khona uyena othintekayo ekubulaleni onogada nokwenza sidabukise kakhulu lesi sigameko. Siyathemba umthetho uzokwenza umsebenzi wawo kulesi sigameko,” kusho uDhlomo. Imizamo yeSolezwe yokuthola inkampani ebisetshenzelwa onogada  abashonile ayizange iphumelele. Kushayelwe ihhovisi lenkampani eliseThekwini ucingo lwaphendulwa  owesifazane onqabile negama lakhe othe akakwazi ukuphawula ngalesi sigameko. Kucelwe ukuba babuyele kuleli phephandaba nezimpendulo ngalesi sigameko kodwa kuze kwashaya isikhathi sokushicilela bengakaphenduli. Imizamo yokuthola imindeni yonogada abashonile nayo ayizange iphumelele izolo njengoba izinombolo zayo bezingatholakali. #Kwesinye isigameko, esingahlangene nesingenhla, ngoLwesihlanu ebusuku unogada wasesibhedlela iKing Dinuzulu udubule umsolwa obegqekeza efuna ukungena esibhedlela. Ngokuthola kweSolezwe unogada ubezama ukunqanda umsolwa obegqekeza. Umsolwa udubulekile wagcina 
ngokushona. Omunye umsolwa okuthiwa ubehamba nomufi kuthiwa uthathwe amaphoyisa kanti kulindeleke ukuba avele enkantolo maduze. UDhlomo uncome isibindi sikanogada wenkampani iKenyon ngokuqinisekisa ukuthi iziguli nabasebenzi baphephile. Uthe yize kukubi ukuthi kugcine sekuphuma umphefumulo kulesi sigameko kodwa ukuphepha esibhedlela kubalulekile.  