IKUSASA likaMengameli wezwe uMnuz Jacob Zuma lisezandleni zobuholi obuphezulu be-ANC kulandela isinqumo esibuthathile sokuthi ehle noma ehliswe esikhundleni. Lokhu kuvele emhlanganweni obungoLwesihlanu owandulela ukuhlala komhlangano wokukhetha amalungu eNational Working Committee (NWC), e-Irene, ePitoli. Kuvela ukuthi ngokubambisana ubuholi bukhiphe izwi lokuthi uZuma asule esikhundleni sokuhola izwe uma kungenzeki lokhu, lobu buholi buzomkhipha bona esikhundleni asengamele. Yize kunesiphakamiso sokuthi ehle esikhundleni kodwa kuvele ukuthi lokhu kufanele kwenziwe ngobunono ukuze kungazodala uqhekeko enhlanganweni ebusayo. Okunye okuvelayo wukuthi lezi zindaba kufanele zenganyelwe yithimba elisanda kuqokwa leNWC. Udaba lokuhlala ngesinqe esisodwa kukaZuma kwesobumengameli, lulokhu lusematheni kusukela kukhethwe uMengameli omusha we-ANC uMnuz Cyril Ramaphosa. Ngokwemithombo kuvela ukuthi kulo mhlangano kuvunyelwane ngokuthi akufanele kushaye isikhathi sokuqala kwemikhankaso yokhetho lukazwelonke oluzoba ngo-2019 uZuma esekhona ehhovisi lakhe. Esitatimendeni esikhishwe yihhovisi le-ANC ubuholi obuphezulu, buvumelane emhlanganweni ngokuthi konke okwenziwayo  kwenziwe ngokubambisana ukuze kube nokuthula nobumbano kwi-ANC. Uma ehliswa uZuma esikhundleni kuzobe sekuba ngokwesibili i-ANC ikwenza lokhu. Phambilini yehlisa owayengumengameli wezwe uMnuz Thabo Mbeki isikhundla sakhe sathathwa nguZuma.  Lolu wuhlu lwabakhethwe njengamalungu amasha eNWC: 1. Nkosazana Dlamini Zuma 2. Lindiwe Sisulu 3. Naledi Pandor 4. Jeff Radebe 5. Angie Motshekga 6. Derek Hanekom 7. Edna Molewa 8. Thoko Didiza 9. Nomvula Mokonyane 10. Nathi Mthethwa 11. Ronald Lamola 12. Tina Joemat-Pettersson 13. Dakota Legoete 14. Senzo Mchunu 15. Zizi Kodwa 16. Tony Yengeni 17. Bathabile Dlamini 18. Nomaindia Mfeketo 19. Barbara Creecy 20. Thandi Modise