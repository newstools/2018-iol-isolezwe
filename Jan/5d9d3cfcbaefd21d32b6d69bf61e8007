Umndeni nomphakathi wakule ndawo bathuka izanya njengoba kuthiwa osolwa ngalesi sigameko oyisihlobo sababulewe, unokubonakala endaweni ebusuku futhi uke wathumela imiyalezo esongela umndeni wababulewe. Umndeni kaNksz Ziphi “Zoe” Buthelezi (49) nendodana yakhe uMthunzi Zulu (19), uzilele ezintabeni njengoba besaba ukuthi bazohlaselwa umsolwa. UNksz Delisile Buthelezi ongudadewabo omdala kamufi uthe bayaphoqeka ukuba bakhiye emzini kadadewabo ebusuku ngoba besaba ukuhlaselwa. Umndeni ucele ukuba amaphoyisa alandelele ukuthi alikho yini elinye ithuna egcekeni njengoba kunengane kamsolwa eneminyaka engu-21 engaboni emehlweni edukile. “Kusukela nyakenye wasitshela ukuthi indodana yakhe ithathwe osonhlalakahle yayiswa esikoleni esiseMgungundlovu. Uma sibuza leso sikole uthi akasazi ngoba ushaya ucingo alandwe uma eyoyibona. Asazi noma nayo wayilimaza ngoba asiyitholi,” kusho uNksz Buthelezi othe bafisa umsolwa aboshwe abhadle ejele ngesenzo sakhe. Echaza ngokudlelwane bukamsolwa nababulewe uthe bebezwana kakhulu. Umndeni uveze ukuthi umsolwa ubengumuntu othulayo futhi ongathandi ukuhlala nabantu, enomuzi wakhe, ezihlalela yedwa. Yize singakacaci isizathu sokubulawa kwalaba kodwa kunezinsolo zokuthi bekubangwa imali yokuqashisa abantu kwaButhelezi. UMnuz Sipho Gumede obhekelele ukuphepha emphakathini (CPF) uthe umphakathi awuphephile ngoba umsolwa uyingozi futhi engaboshiwe. “Usengahlasela noma ubani ngoba uyazi ukuthi ufunwa amaphoyisa. Ombonayo siyacela athinte amaphoyisa angazami ukuzibambela ngoba uyingozi lo muntu.” Ilungu lomphakathi, uMnuz Thabani Mthembu lithe izingane zabo zihlalele ovalweni ngoba zisaba “umalume obulala abantu abagqibe”. Kuke kwaba nezinsolo zokuthi ikhanda lalo wesifazane obulewe alaziwa. Umndeni wababulewe utshele Isolezwe ukuthi awazi ukuthi izicubu zababulewe ziphelele yini ngoba uNksz Buthelezi yena ubeqotshiwe wafakwa ko-plastiki abahlukene. Kusolwa ukuthi indodana yakhe ihilwe ngento esaplastiki. Yona ibingaqotshiwe. Indodana ibibekwe phezu kukanina emgodini. Umgodi umbiwe amaphoyisa nomphakathi. Kuthiwa kuthathe amahora cishe amabili ngaphambi kokuba kuzwakale iphunga. Isolezwe kade lihambele le ndawo izolo umgodi ubusavulekile, kusenegazi, nephunga elingabekezeleki belikubiza uqhamuka.  Ukuhlolwa kwezidumbu bekungakaphothulwa izolo. Ibamba likaNgqongqoshe wezokuPhepha eKZN uNkk Weziwe Thusi, izolo uhambele umndeni nomphakathi wakule ndawo ukuzobakhalisa. Uthe kumele umphakathi ungaziphindiseleli kodwa uyekele amaphoyisa abophe umsolwa.