Umsolwa oneminyaka engu-32 uboshwe amaphoyisa aseMbilo ngoMsombuluko emva kokuzwa ngomphakathi ukuthi uyazi ngezitho zowesifazane owatholwa ebulewe eshumpulwe ikhanda. Owesifazane ongaziwa, olinganiselwa eminyakeni engu-30, isidumbu sakhe satholwa abantu ababedlula ehlathini elikuPigeon Valley khona eMbilo ngeledlule. Ngesikhathi kufika amaphoyisa endaweni yesigameko ezinye izitho zomzimba wakhe zazingekho. Okhulumela amaphoyisa KwaZulu-Natal, uColonel Thembeka Mbele, uthe umsolwa uzovela enkantolo maduze. “Umsolwa uboshiwe wayalela amaphoyisa lapho kukhona khona ikhanda neminwe  yowesifazane. Umsolwa obhekene necala lokubulala kulindeleke ukuthi avele maduze enkantolo yeMantshi eThekwini,” kusho uCol. Mbele. Ibamba lomkhuzi wamaphoyisa eKZN, uMajor General Bheki Langa, liwashayele ihlombe amaphoyisa ngokubamba umsolwa nokuthola izitho zomzimba ebezilahlekile. “Sizokwenza konke okusemandleni ukuqinisekisa ukuthi umsolwa uyavezwa ubunjalo bakhe enkantolo ukuze ajeziswe ngesenzo sakhe. Siyakuncoma kakhulu nokulekelela komphakathi ekulweni nobugebengu. Sinxusa nabantu abalahlekelwe amalungu omndeni beze ukuze kutholwe umndeni kamufi,” kusho uLanga.   