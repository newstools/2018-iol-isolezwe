UNkk Ntokozo Ndlovu waseFairview khona eXobho sekuphele izinyanga ezimbili ehamba equba nabazukulu bakhe ngemuva kokuthi indodana yakhe uMnuz Mxolisi Ndlovu (21) imshaye walala esibhedlela amasonto amabili. UNkk Ndlovu uthe indodana yakhe iqale ukwenza izinto ezingaqondakali nyakenye ngoNovemba. Ngesikhathi iqala ukugula beyibhala amaphepha, ithi ayiyona umuntu ojwayelekile. “Bekuthi uma ngike ngawathatha lawa maphepha ngawalahla, ilwe ithi angiwabu-yise. Ngagcina sengibonile ukuthi kukhona okungahambi kahle, ngamhambisa esibhedlela, eChrist The King. Esibhedlela bangitshela ukuthi bazomlalisa izinsuku ezintathu esibhedlela besabheka ukuthi ngabe uphethwe yini. Uma begculiseka ngokuthi uphazamisekile ekhanda bazomdlulisela esikhungweni esifanele.  Lezo zinsuku aziphelanga ngambona engena ekhaya egqoke izingubo zasesibhedlela. Ngashayela ucingo khona ngibika ukuthi nangu esebuyile bathi weqile,” kusho yena. Uthe ngaleso sikhathi waseyesenodlame ebuza ukuthi kungani ehanjiswe esibhedlela ngoba yena akaguli. “Ngaqaphela ukuthi sengathi usegula kakhulu kunakuqala ngathinta amaphoyisa ngiwacela ukuthi angisize abanjwe aphindiselwe esibhedlela. Nangempela amaphoyisa amathatha amphindisela esibhedlela. Ngathi ngisambhalisa wadlubulundela, wangishaya,  ngawa, ngaphaphama nami sengilaliswe esibhedlela. Abazukulu bami bathi wabuya ngemuva kosuku ehambile.” Wahlala amasonto amabili esibhedlela. Esephumile uthe wabalekela ezihlotsheni eThekwini. Ekuqaleni kwenyanga wabuyela khona emaphoyiseni eyocela usizo, amaphoyisa amchitha athi njengoba enodlame nje kungaze kwenzeke agcine esemdubula bese eba 
necala. “Ngeledlule ngicele amanye amalungu omphakathi ukuthi ambambe. Ngiqashe imoto wabuyiselwa esibhedlela. Lawa malungu omphakathi abesizana nomfowabo omdala. Ngemuva kwezinsuku ezimbili weqa. Ubuye wayolwa nomfowabo osehlala kwenye indlu esegcekeni  ngoba esaba nokuhlala naye endlini eyodwa. Walwa naye wamtshela ukuthi uzomlimaza njengoba enza kimina. Naye usebalekile ekhaya. Mina nabazukulu bami abazalwa yindodakazi yami eyashona sihlala lapho ngisebenza khona. Indodana yami endala ihamba ihlala,” kusho yena. Okhulumela uMnyango wezeMpilo KwaZulu- Natal, uNcumisa Mafunda uthe,“UMnyango ukhathazekile ngesimo esingesihle esichazwa yiphephandaba, okuthiwa sibhekene nomndeni nesiguli futhi kusobala ukuthi uma kuyiqiniso okushiwoyo, kufanele izinhlaka zikahulumeni zingenelele ukuze isiguli sithole usizo esulidingayo nomndeni waso uphephe. Umnyango usacele umbiko ogcwele esibhedlela.”