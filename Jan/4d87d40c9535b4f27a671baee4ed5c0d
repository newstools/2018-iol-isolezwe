USthembele Ngejane (25) waseMount Moriah, uphenduke isilomo ezinkundleni zokuxhumana emuva kwesibindi sakhe asikhombise ngesonto eledlule. Utshele Isolezwe ukuthi ubengeke aphuthwe yithuba lomfundaze akade ayewudinga. UNgejane ohlala nonina ongasebenzi nodadewabo ababili, waqeda * -matric ngo-2014 eShayamoya High eKokstad, nakhona awufunde esehlale iminyaka emibili ehleli ekhaya ngenxa yokulimala engozini yemoto. Uveze ukuthi sekukaningi impilo yakhe ibambezeleka kodwa akalilahli ithemba. “Ngaqeda esikoleni ngafaka izicelo emanyuvesi ngangazithola izikhala. Ngagcina ngibamba amatoho ezitolo kodwa ngingalilahlile ithemba lokubuyela esikoleni. Ngo-2016 ngamukelwa e-University of Johannesburg ukuyokwenza iHuman Resources Management, ngashoda ngemali yokubhalisa. Ngiphinde ngamukelwa e-Unisa nakhona kwaba nenkinga yemali. Bengifaka ngisho izicelo kuNsfas kodwa ngingaphendulwa,” echaza. Kubuye ithemba kuNgejane kulo nyaka amukelwa e-Unisa ukuyokwenza iNational Diploma in Accounting Sciences. Kuthe esabhalisa ngesonto eledlule wathola ucingo oluqhamuka kwaNYDA ukuyokwenza inhlolokhono yomfundaze abewucelile e-East Rand eGoli. Uthe kwale ngisho ecela ukuthi bamenzisele emahhovisi aseThekwini, bathi udingeka eGoli. “Ngishayele izihlobo ngizama imali, zonke zangichitha. Ngivele ngabhala ibhodi elithi ngiya eGoli ukuyokwenza inhlolokhono yomfundaze, ngama emgwaqweni onguthelawayeka ngoLwesine ebusuku. Bengingenalo ngisho isenti ephaketheni. Emuva kwesikhathi eside ngamelwa owesifazane, naye engangithembi ngoba esola ukuthi ngiyisigebengu. Ugcine engigibelisile wangishiya eGoli, endleleni wangithengela ukudla,” kusho yena. Esefike eGoli ubhale ekhasini likaFacebook lase-Unisa, abantu babheka inombolo yakhe kuFacebook wakhe, bamshayela bamfakela imali. Uthe imali ibingena ubuthaphuthaphu abanye bemfakela i-airtime neyokudla. Ugcine ethengelwe nethikithi lebhasi lokubuyela ekhaya ngoLwesihlanu njengoba ethi ubengazi ukuthi uzobuya kanjani. Kumanje uselinde impendulo yomfundaze kusukela ngenyanga ezayo. Nokho selikhona ithemba lokuthi lizofezeka iphupho lokuba yiChartered Accountant. Uveze ukuthi usebizwe komunye umhlangano ngesinye isikhulu kwezemfundo esimthembise uxhaso.