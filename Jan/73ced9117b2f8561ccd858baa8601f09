UMagaqa wadutshulwa ngoJulayi 13 nyakenye walaliswa esibhedlela waze washona ngo-Okthoba ngemuva kokukhala ngesisu. Efakaza kwikhomishini kaMoerane ephenya ngokubulawa kosopolitiki eThekwini izolo, umzala kaMagaqa, uMnuz Lwazi Magaqa, uthe bakholwa wukuthi umufi wadliswa ushevu owamjuqa. Uthe amanxeba ayenawo ayesemilenzeni kuya ezansi awekho ayesesiswini yingakho besola ukuthi wadliswa ushevu. “Namanje sisalinde ukuzwa imbangela yokufa kwakhe ngoba akazange abulawe amanxeba okudutshulwa. Ngesikhathi eshona wase ezobonana nodokotela obhekele ukwelula abantu. Umbiko wokuqala wabuya wokuhlolwa kwesidumbu eyenziwa eThekwini wathi imiphumela ayikaphumi kanjalo nowesibili washo okufanayo, wona wawuphuma ePitoli. Sake sakucabanga ukuthi sizenzele okwethu ukuhlolwa kwesidumbu siqashe umuntu ozimele kodwa sabuye sashaywa ngukuthi kwakungakenzia okukahulumeni,” kusho uMagaqa (50). Uthe kwakungelula ukungena esibhedlela inkosi Albert Luthuli ukuyovakashela uMagaqa ngoba wayeqashwe ngelokhozi. Uqhube wathi isimo sinzima ekhaya ngoba nguMagaqa owayondla unina nezingane zakhe. “Isimo sinzima, unina usehamba ngamatekisi kanti kuqala uMagaqa ubemletha uma kunezinto ezithile. Akaphathekile kahle selokhu ashona,” kusho uLwazi. Ebuzwa ngohola ubufakazi, * -Advocate Bheki Manyathi, ukuthi ngabe baneme yini ngophenyo kuleli cala, uthe kabaneme ngoba cishe basabikelwe kabili ngokwenzekayo ngophenyo. “Amaphoyisa asafike kabili selokhu ashona uMagaqa ezosibikela ngokwenzekayo ngaleli cala. Aseneme siwumndeni ngendlela okuhamba ngayo uphenyo kulolu daba,” kusho uLwazi. Omele amaphoyisa kule khomishini, * -Advocate Mthokozisi Ngcobo, uthe bazoletha umbiko ogcwele kwikhomishini uma sebefakaza bewumbutho weSAPS. Uthe bazoletha nombiko wokuhlolwa kwesidumbu sikaMagaqa uma sebenza lezi zethulo. ULwazi uzichithile nezinsolo zokuthi umufi wayezojoyina i-EFF. “Akakaze abe nalezo zinhlelo. Wayesho ukuthi umholi we-EFF ufuna bazosungula iqembu naye, ukube waya ngabe wayesebuholini obuphezulu be-EFF, ufe eyi-ANC,” kusho uLwazi. Uthe umufi wabulawelwa ukulwa nenkohlakalo yokwakhiwa kwehholo eMzimkhulu. Ebuzwa nguManyathi ngokuthi ukubulawa kwakhe ngabe kwakungahlangane yini nombango okhona esifundeni iHarry Gwala njengoba kulindeleke ukuthi kube nengqungquthela yesifunda, uLwazi uthe mancane amathuba alokhu. Uthe umufi ubefuyile wathi izinkomo zakhe ziyantshontshwa. Ikhomishini iyaqhubeka.   