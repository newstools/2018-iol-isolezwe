NgoLwesine iNational Prosecuting Authority ibinomhlangano nabameli bakwaMcKinsey nabakwaTrillion okuyizinkampani okusolakala ukuthi zakhokhelwa u-R1.6 billion ngokungemthetho ngabakwa-Eskom. URamaphosa uthe i-Eskom yinkampani enkulu kahulumeni enezinkinga zokungaphathwa kahle kwemali, ayinazinzo ebuholini futhi ihlanganiswa nomndeni wakwaGupta. “Siyawamukela umnyakazo osuqalile futhi sifuna bashushiswe ngokushesha abathintekayo. Kubalulekile ukubamba impahla yabo kodwa sifuna ukubona kwenzeka nokunye,” kusho uRamaphosa. Uthe uhulumeni kufanele ayeke ukuza nemiyalezo edida abantu kodwa eze nezinhlelo zokuqeda inkohlakalo ezinkampanini zakhe. “Akwamukelekile ukuthi izinkampani zikahulumeni okufanele ukuthi zibhekele izidingo zikahulumeni kube yizona eziphethwe yizigebengu ezizenzelayo emalini. “Kuhle ukuthi yonke inkohlakalo ivelile futhi kunama-email asizile ngeminye imininingwane. INPA isiyashushisa futhi bazoboshwa abathintekayo,” kusho uRamaphosa. URamaphosa uzohola ithimba eliya kwiWorld Economic Forum, eDavos, eSwitzerland ngesonto elizayo. Ngaphambi kokuqokwa njengoMengameli we-ANC uRamaphosa wayezibophezele ngokuthi uzolwa nenkohlakalo. UNobhala Jikelele we-ANC, uMnuz Ace Magashule, uthe ikusasa likaMengameli Jacob Zuma ngeke lidingidwe emhlanganweni wesigungu esiphezulu se-ANC. “KunoMengameli wezwe okuhulumeni bese kuba noMengameli we-ANC, azikho izizinda ezimbili zombuso kodwa kune-ANC. Okumnandi wukuthi uMengameli we-ANC uyiPhini likaMengameli wezwe,” kusho uMagashule.