UMBUSO ufake amaphepha enkantolo okuthi sichithwe isicelo somgijimi  ongenayo imilenze sokuthi icala lakhe lidluliselwe eNkantolo yoMthetho-Sisekolo. Lesi sicelo sifakwe uMbuso kuleli sonto. UPistorius wagwetshwa ngecala lokubulala owayeyintombi yakhe, uNksz Reeva Steenkamp ngosuku lwezithandani ngo-2014. Ummeli omkhulu osebenzisana noMqondisi wezokuShushiswa koMphakathi ePitoli, uMnuz David Broughton, ebufakazini bakhe, uthe umsebenzi weNkantolo yezoMthetho-Sisekelo, ukuthi ithathe izinqumo ngezinto ezithinta izinto ezibhekene nomthetho-sisekelo, hhayi ezibhekene namacala obugebengu, lapho umuntu engavumelani khona  ngesinqumo esithathiwe esithinta isigwebo  sakhe. Ngenyanga edlule uPistorius uye eNkantolo yoMthetho-Sisekelo njengethuba lakhe lokugcina ukuthi kuguqulwe isigwebo sakhe seminyaka engu- 13 nezinyanga ezinhlanu, esakhishwa yiNkantolo eNkulu yokuthethwa kwamaCala eBloemfontein. INkantolo yokuDluliswa kwamaCala eBloemfontein, yathi kwakumele  iNkantolo eNkulu eGauteng, imgwebe iminyaka engu-15 uPistorius ngecala alenza. Ngenxa yokuthi wayevele esezidonsile izinyanga ezingu-12, nokuthi wayesedonse esinye isigwebo engaphandle sezinyanga eziyisikhombisa okukhona kuso ukuboshelwa endlini, lokho kwamenza wathola iminyaka engu-13. Ummeli kaPistorius, uMnuz Shawn van Heerden, ebufakazini obufungelwe, phambilini wathi uPistorius unombono wokuthi ukugwetshwa kwakhe le minyaka, yakamuva, kuphambene “neqiniso” elatholwa yiJaji uThokizile Masipa. Lokhu uthe uPistorius ukuthatha njengokungamcabangeli nokuphula ilungelo lakhe elikumthetho-sisekelo. Belungakabekwa usuku lokulalelwa kwesicelo sakhe ngesikhathi sokushicilela.