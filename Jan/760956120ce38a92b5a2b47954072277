Umndeni kaMnuz Zokhula Mngoma (43) izolo ubusagcwele izinkalo ubheka izitho zobuntu bakhe ngemuva kokutholwa kwesidumbu ngeSonto ekuseni. Kuthiwa isidumbu sitholwe amakholwa abephuma emvuselelweni edlula ngalapho ebesikhona. Umndeni kamufi, ikomiti lendawo nomphakathi kuthiwa banikele endlini yomngani wakhe abegcine ukubonwa naye endaweni yokucima ukoma ngoMgqibelo. Kuthiwa uficwe elele, ekhala ngokuthi ukhathele. Ngaphakathi endlini kuficwe ezinye izingubo zakhe zigcwele igazi, kunezigubhu namabhakede kunemithi yesintu. Obekhona kuyiwa kule ndlu, ongathandanga ukudalulwa uthe ebuzwa umngani ngale mithi uthe useyinyanga ulapha izinkinga zocansi zabantu besilisa. “Uvumile ukuthi umsike umphambili, wawulahla ehlathini ngemuva kokumnquma uqhoqhoqho. Selokhu siqale ngeSonto ngo-6 ekuseni siwufuna asiwutholi. Usuku lwesibili lolu (izolo) asiwutholi lapho ethi uwulahle khona,” kusho leli lungu lomphakathi. Udadewabo kamufi, uNkk Zenzamuhle Mzobe (51) uthi sibadinile lesi senzo ngoba umfowabo ubengayena umuntu wodlame futhi nalo mngani bebemthemba ngoba ujwayele ukuhamba naye. Uthe okubadina kakhulu ukuthi umenze inhlekisa umfowabo ngokumcwiya bonke ubuntu bakhe. “Ubephuza impela kodwa ubeyigwala engalwi nabantu. Uyamsukela uma ethi umshaye ngempema kuqala. Sidinwe kakhulu. Asazi uzongcwatshwa kanjani ungekho umphambili. Ngisho umphakathi udiniwe ngale nto,” kusho uNkk Mzobe. Umndeni uthi awuzimisele ukungcwaba ungakatholwa umphambili, uzoqhubeka nokuwuthungatha ngoba namalungu omphakathi azinikele ngokuwulekelela. Umndeni uzwakalise ukweneliseka ngomsebenzi wekomiti lomphakathi  elisukumele lolu daba lathinta namaphoyisa. Okhulumela amaphoyisa KwaZulu-Natal, uCaptain Nqobile Gwala usiqinisekisile lesi sigameko, wathi ukhona umsolwa oseboshiwe. “Kuvulwe icala lokubulala emuva kokutholwa kwesidumbu somlisa enqunywe intamo, enamanxeba okugwazwa wasikwa nobuntu bakhe. Umsolwa uzovela enkantolo maduze nophenyo luyaqhubeka,” kusho uCaptain Gwala. USihlalo waBalaphi beNdabuko kuleli uMnuz Sazi Mhlongo uthe abantu kumele bayeke ukukholelwa ezintweni ezingamanga. Uthe awukho umuthi noma ukulapha kwesintu okudinga izicubu zomuntu. “Uhulumeni akaqinise umthetho kubantu abatholwa becwiye abantu ngenxa yezinkolelo ezingekho. Akukho okwenziwa isicubu somuntu uma kulashwa ngesintu. Abantu abayeke ukukhohlisana,” kusho uMhlongo.