UNksz Bandile Ngidi ekhuluma nephephandaba elinguzakwabo waleli, iThe Mercury uthe lesi sigwebo seminyaka engu-10 esinikwe uPhumlani Ndlovu kasenele kodwa singcono kunokuthi angagwetshwa. Ngesikhathi ikhipha isigwebo eNkantolo yeMantshi eThekwini ngoMsombuluko, imantshi u-Anand Maharaj ifunde umthetho olawula izinkantolo okhuluma ngokuthi izinkantolo zizimele futhi zinomsebenzi wokukhipha izigwebo ezinobulungiswa futhi ezifanele. UNdlovu watholwa enecala ngoJulayi nyakenye. Ubufakazi bochwepheshe bezibhamu baveza ukuthi yisibhamu sakhe esadubula uNqobile Nzuza (17). Yize kunjalo uMaharaj uthe umbuso uzibhekile izimo leli phoyisa elazithola lihlangabezana nazo ezenze ukuthi agudluke esigwebeni esibekiwe seminyaka engu-15. Uqhube wathi uNdlovu owayengajwayele ukusebenza ngezixuku zabantu wazithola ebhekene ngeziqu zamehlo nequlu labantu ababediniwe, wabe esedubula ebhekise kubabhikishi, kwadubuleka uNqobile owayebaleka. UMaharaj uthe leli cala lifaka inkantolo enkingeni okunzima ukuthi ibhekane nayo uma sekumele igwebe. “Umphakathi ubheke ukuthi amaphoyisa asebenze ngaphansi komthetho futhi aqaphele uma ebhekene nababhikishi abanodlame, futhi aqaphele ukuthi awasebenzisi indluzula uma ekulezi zimo.” Uthe imibhikisho ekhona kuleli muva nje ikhombisa ukuthi kukhona nenhlese yokwenza lungabi khona uzinzo. “Angeke kubekezelelwe lokhu futhi ngeke kugqugquzelwe kubantu.” Uthe kulindelekile ukuthi amaphoyisa uma ebhekene ngeziqu zamehlo nequlu lababhikishi abadiniwe, akwazi ukusebenza ngaphansi komthetho futhi aqaphele. “Kodwa indlela izinto ezenzeka ngayo empilweni ziyasifundisa ukuthi lokhu kulula ukukusho kunokwenza ikakhulukazi uma abantu bengasalawuleki,” kusho uMaharaj. Uthe ukuphela kwempilo kaNqobile kuyinto ebuhlungu. “Wayemncane futhi wadutshulwa emhlane. Abukho ubufakazi obukhomba ukuthi wayeyingozi kuwe.” Imantshi ithe ayigculisekile ukuthi uNdlovu ubezisola ngoba ubeqhubeka nokuthi akadubulanga wabhekisa equlwini labantu kodwa wadubula wabhekisa phansi nokushayisanayo nobufakazi bochwepheshe. “Nginomuzwa wokuthi wazama ukusebenzisa ukuthi awubonwanga muntu ngesikhathi udubula. Angiboni ukuthi uyazisola ngokweqiniso ngokwenzeka,” kusho uMaharaj. Uthe uyathemba isigwebo sizonqanda amanye amaphoyisa ukuthi angenzi njengoNdlovu uma ebhekene nezimo ezifanayo. Okhulumela inhlangano yaBahlali baseMjondolo, uMnuz Thapelo Mohapi uthe bayasamukela isigwebo. “Leli cala seliqhubeke isikhathi eside kodwa sibona ukuthi bekufanele agwetshwe okungaphezulu kwalokhu. Impilo yentombazane esencane yathathwa yiphoyisa elibudedengu,” kusho yena. UNdlovu uvunyelwe ukuthi afake isicelo sokuphikisa isinqumo sokumlahla ngecala nesigwebo kodwa wanqatshelwa ukuthi abe ngaphandle ngebheyili esalinde kwenziwe lesi sicelo.