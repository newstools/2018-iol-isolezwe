Ukusho lokhu ngemuva kokuthi izolo induna yezinsizwa yasoGunjini, Osindisweni, uMnuz Gamelihle Dlungwane odume kule ndawo ngokuthi uKheswa, egcagca nomkakhe uSindisiwe, uMaKhuzwayo, ngosuku lomngcwabo wakhe. Bekuhlelwe ukuthi umgcagco ube semasontweni amathathu ezayo kodwa umakoti washona ngeSonto. UMaphalala uthe  ngokwazi kwakhe uma kwenzekile kwakhona oshonayo sekulungiselewa umgcagco, oshonile ungcwatshwa ngendlela ejwayelekile bese kuyabikwa ukuthi ushone eselungiselela ukugcagca. “KwaZulu isifo siyahlonishwa. Indoda iyakwazi ukuthatha udadewabo wenkosikazi noma wengoduso kube nguye ozovusa umuzi,” kusho uMaphalala. UDlungwane uthe akabagqizi qakala abamgxekayo. Ubone ukuthi usuku lomshado alusondezwe ngoba bese kuhleliwe. Uthe baningi abamkhuzile ngokushada nebhokisi bethi kuzoba umkhokha kodwa waphikelela ngoba ubemthanda uMaKhuzwayo, futhi ushone esekucacisile ukuthi uma lungamfici usuku lomshado, uyosinelwa udadewabo. “Ekuqaleni kukaMeyi umkami wathi ubona sengathi usuku lomgcagco ngeke lusamfica. Ngambuza ukuthi usho kanjani sesilungise yonke into, wangaphumela obala. Wabuye wathi ubedlala. Wathi ufuna ukufaka ingubo emhlophe, indandatho bese kuyasinwa. Ngambuza ukuthi manje uyosina kanjani njengoba engasenawo umlenze, wanqunywa ngenxa yesifo sikashukela. Ngamdlalisa ngathi ngabe uchaza ukuthi ngiyomshwiba ngesihlalo esinamasondo?” kusho uDlungwane. Uthe, wathi uyomelwa udadewabo uNtokozo. Izolo kwenzeke abekufisa, udadewabo ungene esigcwawini ephelezelwa ngabakwaKhuzwayo abebecula, bafica abakwaDlungwane, abebevele sebesesigcawini. Esigcawini bekunebhokisi elinesidumbu sikaMaKhuzwayo, umyeni ehlobile. Udadewabo kamufi ubesina, uDlungwane egiya. Ithe isasha ingoma, lamemeza iphoyisa lenkosi lithi: “MaKhuzwayo ulapha nje uyamthanda yini?” Udadewabo kamufi akaphendulanga, uphonse isicephu, kwakikizwa, wagiya umyeni, bashintshana ngamahawu. Kuqedwe lapho kwabiwa. UDlungwane uthe isidumbu sikamufi siphume emakhazeni sayiswa kubo,  sifike kwakhe nombondo obulethwe ngabakwaKhuzwayo. Uthe phakathi kwamabili usigcinile isithembiso sakhe, wamfaka indandatho, ekuseni wayikhipha ngoba ubengeke ahambe nayo. “Benginenkosikazi kuMaKhuzwayo. Iningi lenu liyazi ukuthi ngingumuntu onjani, ubekezelele bonke ubunjalo bami,”esho esigcawini. Udadewabo womyeni kamufi uNkk Monica Njoko uthe uDlungwane  ubageze igilo ngokunakela umkakhe ngesikhathi egula. “Sonke besazi ukuthi uDlungwane uyaqonywa, ubeqonywe nangabahlengikazi. Ngesikhathi esegula umkakhe ubengenawo amahloni okumqhuba ngesihlalo baye esibhedlela okukhona kuso izintombi zakhe,” kusho yena. UDlungwane esigcawini uphinde wenza okungajwayelekile ngesikhathi ekhuluma nomkakhe esebhokisini ethi intombi ayikhethile (udadewabo kamufi)  ukuba igade umuzi wakhe, ayivumi, akathambise inhliziyo yayo.