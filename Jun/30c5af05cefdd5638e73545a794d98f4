Kunamakhanda anomkhuba wokuqala ukuhlasela emini yasekuseni okanye njalo ntambama. Kuphinde kube namakhanda aqala njalo ebusuku, ngesikhathi cishe esisodwa, ikhanda elikuvusa njalo ngezinhlungu. Kunamakhanda ankenketha uma uya ocansini, avele abhebhetheke kakhulu uma ufika kuvuthondaba. Angikwazi ukushiya ikhanda elibamba lisonte uhlangothi oluthile lobuso, elifika ngezikhawu linkenkethele ukuthi hayiza. Ngikhethe ukuthi sikhulume ngalezi zinhlobo, sike siziyeke lezi ezinye esizijwayele ngoba sesike sakhuluma nzulu ngazo phambili. Ayikho indlela yokulapha ikhanda ngaphandle kokuthola imbangela yalo bese ulapha yona. Kuba nzima kakhulu uma uthi uya kumsizi wezempilo bese ekutshela ukuthi akasazi isizathu sokuthi ube nezinhlungu ezingaka zekhanda, ube wena ufa ungalali ukuqaqanjelwa. Ekugcineni bazokunikeza okokuthomolalisa izinhlungu uma bengashongo ukuthi hamba uyobona nodokotela woluleko lwezengqondo. Akukho okubi ngokuthi udokotela wakho akuse olulekweni lwezengqondo uma isimo sisho njalo. Engikushoyo ukuthi lokhu makwenzeke sekuhlolwe ngokwanele kufunwa isizathu esiwumsusa wekhanda. Akekho umuntu ongenayo ingcindezi yomqondo kodwa akusiyena wonke umuntu le ngcindezi emphathisa ngekhanda elingalawuleki. Kungumsebenzi kadokotela ukuphanda isizathu esiwumsusa walezi zinhlungu.  Abantu bakithi bakhathele ukuzibona bethalaliswa, benyanyalatwa.  Ikhanda eliqala emini yasekuseni nantambama Kunamakhanda abangelwa ukushintsha kwamakhemikhali agcwalelene egazini. Isibonelo salapha yikhanda elidalwa utshwala. Ikhemikhali ewutshwala ingena ithontelane egazini bese ichamsela izinhlotshana zamanye amakhemikhali athi angafinyelela ezingeni elithile bese edala ikhanda elibihlungu. Nendlala (ithyroid evuvukele) njengoba yenza ukuthi umzimba usebenze ngokweqile nje lokhu kufukamela kuchumisa amakhemikhali amaningi egazini. Lolu chungechunge lokufukamela kuchamiselwe kuzokwenza izicutshana zemithambo nemizwa kuqale ukusonteka, kugxumagxume, kugcine kwenze ikhanda elibuhlungu. Yingakho izinhlungu zekhanda zalapha ezingaba ngaphambili ekhanda, ngemuva okanye emaceleni ekhanda kwabanye zenza okusankwatshu ekhanda okuba buhlungu kungabekezeleleki. Abanye baze bathi kungathi ushaywa unhlangothi. Leli khanda lizwela kancane emishanguzweni yezinhlungu, uyiphuza uze ukhathale. Isikhathi esiningi ezigulini esizibonayo, imbangela nomsusa wale nhlobo yekhanda, yindlala esuke ivuvukele. Kubalulekile ukuthi omuntu okhala ngaleli khanda, ahlolelwe kubhekwe ukuthi indlala kayivuvukele na, bese kuthi uma kunjalo lowo othintekayo aqale amaphilisi aqondene nalowo msuka. Okunye okumele sikukhumbule ukuthi indlala egula ngale ndlela kuningi engakona ngaphakathi emzimbeni, kugcine ukugula kwakho sekunompele ezindaweni eziningi.  Ikhanda eliqala njalo ebusuku Kunenhlobo yekhanda, ubuhlungu balo buqala njalo ebusuku ngesikhathi esisodwa. Leli lona livamise kubantu asebethe ukukhula ngeminyaka ikakhulu. Ubuhlungu bekhanda buvela ebusuku ngesikhathi esisodwa njalo, uvuka nje wena ngaleli khanda eselibuhlungu.  Le nhlobo yekhanda ibuya iphindelela, kokunye ize ibalelwe ezikhawini ezingaphezu kuka-10 ngenyanga.  Ikhanda locansi Kukhona abantu abaphathwa yikhanda elibuhlungu, libe yinto ekusheshisayo uma uya ocansini, izinhlungu lezi ziya phambili uma ufika kuvuthondaba. Kucatshangelwa ukuthi leli khanda lidalwa ukwehla kwegazi eliya ebuchosheni ngoba phela wena isigubhukane nje usuthe emzimbeni wakho igazi ulidinga kakhulu emazansi nomzimba. Akuyena uwonkewonke oba nalesi simo ocansini.  Ubuhlungu obusanyazi esayidini lobuso Kukhona ubuhlungu okuvele kunyazime isayidi lobuso kube sengathi uyashokheka ohlangothini. Iminjunju lena ilandela umuzwa omkhulu olapha ebusweni, kuhlanganisa isimongo nezinhlafuno. Lokhu kuhlaseleka kwalo muzwa kunezikhawu ngezikhawu. Okubalulekile ngazo zonke lezi zinhlotshana zamakhanda ukuthi ziyelapheka. Kumqoka ukuthola isiphethu esiwumsusa bese kulashwe kuliwe nalo mbaseli.  Mpilonde!