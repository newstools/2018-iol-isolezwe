UNksz Anele Zulu (23), oyisangoma,  kuthiwa ubeselungiselela ukulala kubo ngoMsombuluko ngesikhathi kungena umyeni wakhe oyinyanga ophinde abe isangoma, uMnuz Simo Cele, wamdubula kathathu maqede wahamba. Inyanga, evele enkantolo yase-Scottburgh izolo, kuthiwa ibikade izinikele emaphoyiseni ngoLwesibili. Icala lihlehliselwe uJuni 14 ukuze icele sebheyili. Isolezwe lithole ngomthombo walo osondelene nodaba ukuthi inyanga eyayithwasisa umufi, itshele amaphoyisa ukuthi yadubula umufi ngoba imsola ngokuthi useqomile. Yize eveze lokho kodwa abukho ubufakazi obuvelile. Umfowabo kamufi, uMnuz Cebo Zulu, uthe namanje badukuza ebumnyameni ukuthi kungani umlamu wabo ebulele udadewabo. “Ngangingekho ekhaya ngesikhathi ezohlasela kodwa ngafika esedutshuliwe, umfowethu omdala esakhipha imoto ukuze aphuthunyiswe esibhedlela udadewethu. Umsolwa wayesekhona ekhaya ephethe isibhamu, akazange angitshele ukuthi kungani edubule udadewethu, wavele wahamba,” kusho uZulu. Umfowabo ebuzwa ngezinsolo zokuqoma uthe abazazi njengomndeni. “Ngokwethu siwumndeni sifisa kungabhalwa nokubhalwa ngalezo zinsolo (zokujola kukamufi) ngoba asazi lutho ngazo. Sisebumnyameni asazi ukuthi kungani afike wadubula, akazange akhulume namuntu, washiya abantu behlezi endlini yokuphumula wayodubula udadewethu esekamelweni elilala amantombazane,” kusho uZulu. Lezi zithandani kuthiwa bezingamathe nolimi, zihamba imicimbi ndawonye futhi zikhonzile ukuzikhipha. Umsolwa kuthiwa ulobolile kaZulu yize umshado ubungakahlelwa. Okhulumela amaphoyisa KwaZulu-Natal, uLt Col Thulani Zwane, uthe kuphenywa icala lokubulala, umsolwa usahamba inkantolo. 