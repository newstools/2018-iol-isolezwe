Umndeni wakwaMasuku wehlelwe yinhlanhla emva kokuba indodana yawo eneminyaka eyisithupha, uThato, inqoba umncintiswano wenkampani yezicathulo iToughees wokuzibeka ethubeni lokuyozibuka eduze izinkakha zebhola zidudulana eRussia. Unina kaThato, uNkk Hloniphile Masuku, uthe babengalindele ukuthi uzonqoba kodwa bajabule njengoba bezolibangisa eRussia ngoLwesithathu oluzayo ngoJuni 13. “Sasingalindele ukuthi uzonqoba kodwa kuthe uma sebesithinta sathokoza. UThato uyalithanda ibhola kanti nathi siwumndeni ongabalandeli bebhola. Sijabule nangethuba lokuya ezweni langaphandle okokuqala ngqa,” kusho uNkk Masuku. Uthe ukujatshulelwa kwendodana yakhe kukapakele komakhelwane nasesikoleni efunda kuso iClarence Primary. Umndeni wakwaMasuku uzohlala isonto eRussia kanti uzobuka umdlalo owodwa bukhoma weNigeria. “Sikhethe umdlalo weNigeria ngoba sifuna ukuyoseka abakhaya bethu kodwa sizobe sigqoke ijezi leBafana ngoba sifuna kubonakale ukuthi sivelaphi,” kusho uNkk Masuku othe bangabalandeli beKaizer Chiefs. Kubadlali lo mndeni ozolindela ukubabona kubalwa ukaputeni weSuper Eagles oke wadlalela iChelsea FC e-England, * -Obi Mikel, umdlali we-Arsenal * -Alex Iwobi nomdlali weLeicester City uWilfred Ndidi. Umndeni wakwaMasuku uzohlala isonto lonke ezweni laseRussia. INdebe yoMhlaba izoqala ngoJuni 14 ngomdlalo  weRussia neSaudi Arabia.