BAKHALA  ngotwayi nemikhuhlane abahlengikazi basesibhedlela iPrince Mshiyeni Memorial, abathi kudalwa wukuxathuka kwendawo abahlala kuyona ngaphakathi kulesi sibhedlela. Laba bahlengikazi bahlala ngaphakathi kulesi sibhedlela eNurse’s Home. Bathi ngaphandle kwale ndawo efana nse negoqo lezingulube,  kuke kuphele isonto lonke ugesi bengenawo yize bekhokha njalo  ngenyanga. Amashawa abathi bageza kuwona, anomiyane nokugcola okubenza bagcine benotwayi. “ Sesifuna kungenele ne-EFF ngoba akekho osikhathalele. Ngesonto elidlule kuphele izinsuku eziwu-5 singenawo ugesi sabolelwa ukudla. Sigcine sesivuka kakhulu siyobanga uku-ayina emawodini aneziguli. Okubuhlungu ukuthi abanye abahlengikazi sebehlala benezinhliziyo ezincane nasezigulini. Baningi abantu obhekana nabo uwedwa kusukela ngo-6:45 kuze kushaye u-6,”kusho omunye wabahlengikazi. Omunye uveze ukuthi bayazibikela izikhulu kodwa ayisukunyelwa indaba yabo. “Abaphathi bethu basiphethe ngesihluku bayasincikisela ngoba bayazi ukuthi siyawudinga umsebenzi. Uma uphumela obala ngenkinga ekhona uvele usolwe ngokuba mubi. Kuyimanje kukhona okuthiwa bathanda ukukhuluma ngoba bake bakhala. “Sibone kungcono sibikele Isolezwe ngoMgqibelo khona ungqongqoshe ezobona,” kusho lo mhlengikazi. Eqhuba uthe imfucuza nayo iyingozi engenza bangenwe yizifo. Imizamo yokuzwa  ukuphawula koMnyango wezeMpilo KwaZulu-Natal ibe nzima. Kuze kwashaya isikhathi sokushicilela abakhulumeli balo mnyango bengatholakali.  