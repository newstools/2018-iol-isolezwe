Uthe ngalokhu bafuna ukubuyisa ababukeli ababalahlekele eminyakeni eyedlule ngenxa yobuholi obabukhona. Izolo iSABC iqale okusha ezinhlelweni zayo esiteshini sayo sezindaba esitholakala kwiDStv channel 404. Ithe lokhu kuzosabalala nasemsakazweni kanjalo nakwi-internet ukuze ihambisane nesikhathi. “Kumele ukhumbule ukuthi sisebenza endaweni enomkhulu umncintiswano futhi ukwehluleka kwethu ukuthi sibuyise ukwethembeka nokuzimela kweSABC, hhayi kuphela kwezindaba, kuzokwenza ukuthi siqhubeke nokubuyela emuva kodwa manje ikusasa libukeka liqhakazile,” kuchaza uMaroleng obekhuluma ohlelweni lwasekuseni iMorning Live nasesiteshini somsakazo sezindaba iSA FM kanye kanye. Uthe bakholwa wukuthi umonakalo owenzeka phambilini ungenxa yokungaphathwa kahle kweSABC wathi bavumela ukuthi kube khona ukugxambukela kosopolitiki nabantu abathize. Inhloko yezindaba eSABC, uPhathiswa Magopeni, ithe uma bekhuluma ngokugxambukela abasho kuphela okwezepolitiki kodwa bakubheka ngokubanzi nokungaba ukugxambukela kosomabhizinisi. Umsakazi weSA FM, uSakina Kamwendo usethula iMorning Live noLeanne Manas. Izinhlelo zaphakathi nesonto ngemuva kweMorning Live kuzoba yiThe Agenda eyethulwa nguDesree Chauke noBain Herman ngo-9 kuya ku-12, kube yiSA Today kaPeter Ndoro/Alicia Jali noKershnee Govender ngo-3 kuya ku-6, kulandele uBongani Bingwa noFransis Herd neFull View ngo-6 kuya ku-9 bese kungena iThe Globe eshayelwa nguThabile Ngwato, Mpho Tsedu, Simphiwe Ncongwane noLulu Gaboo ngo-9.30 kuya ku-12 ebusuku.