UNzimande obekhuluma embizweni nomphakathi waseMgungundlovu, KwaCaluza, ngempelasonto, uthe abayithandi eyokuvalwa komgwaqo ngoba abantu bethukuthele njengoba kuklinyeka umnotho. “Njengayalaba bashayeli bamaloli abavale umgwaqo, sibabophile abangu-62, ngize ngafisa banganikwa ibheyili. Bathikameza umnotho basidalela enkulu inkinga le. Bakhala ngokuthi abantu abaningi abashayela amaloli abokufika. Siyayivuma inkinga le, ngeke sigcine ngokubopha bona bodwa, sithe awavalelwe alandwe abaniniwo ukuze sibabophe kwabona ngokuphula umthetho baqashe abantu bangaphandle.” UNzimande uthe zinyukile izingozi eMgungunlovu nyakenye. “Abantu abafa kakhulu ezingozini zezimoto yintsha. Ngiyacela emakhanseleni ukuthi sakhe izinkundla zokubhunga ngezokuthutha. Asiye ebantwini siyeke ukuchitha isikhathi esiningi silwa namanye amalungu kodwa engakwazi ukulungisa izinkinga ezibheke nabantu,” kusho uNzimande. Uthe izinkinga azilungiswa ziyabukwa nje zikhule. UNdunankulu uMnuz Willies Mchunu, ukhale kakhulu ngokuthi izehlakalo zokushiswa kwempahla esifundazweni zibalekisa abatshali bezimali. Uthe imihlangano abe nayo nosomabhizinisi bazwakalisa ukuthi noma uhulumeni engenelelile odabeni lokushiswa kwamaloli eMooi River kodwa abezindaba batshengise isifundazwe esishayo. “Ukushiswa kwenkundla iMoses Mabhida kwenza ababezovakasha emahhotela banqume ukungezi kuleli ngenxa yokushiswa kwempahla. Ukufa kosopolitiki ngezinye zezinto ezidonsa amehlo emhlabeni wonke ngoba uma befa abaholi kuthiwa abusekho ubuholi kuleli, hhayi kulesi sifundazwe kuphela,” kusho uMchunu. UMchunu noNzimande bakhale ngezihonga zosomabhizinisi ezifuna umsebenzi ngodli. “Baqale eThekwini, nami sebeke bangihlasela bafuna ukuthatha izidumbu emgwaqweni. Manje inkinga bazozithatha bazifake kumaphi amakhaza lezi zidumbu?” kubuza uNzimande. UMchunu uthe bangena emkhakheni eminingi labo somabhizinisi baze baye ngisho echwebeni eThekwini, baphazamise ukukhishwa kwempahla.