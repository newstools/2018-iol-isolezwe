UBuselaphi uthweswe iziqu yinkampani eqopha umculo, iDlaba Production, ephinde ihlele umcimbi wezindondo amaLife Changers Awards. Ekhuluma neSolezwe uthe ujabule ngendlela eyisimanga futhi lokhu kusho lukhulu kuyena. “Ukuhlonishwa ngalezi ziqu kwenziwe wukuthi izingoma zami azicwasi muntu futhi azinawo amagama alumelayo zingalalelwa ngisho izingane ezincane. Lokhu kwaba yisinqumo engasithatha ngifika emculweni ukuthi ngifuna ukucula izingoma ezakhayo ngayo yonke indlela,” kusho uBuselaphi. Uthe uyafisa ukuthi abaculi bakamaskandi bahloniphe Imbube ngokusebenzisa ulimi lwesiZulu oluhloniphekile ezingomeni zabo. “Abesifazane yibona engifuna ukuhlala ngixoxe nabo ngezinto ezehlukene. Siyinzalabantu futhi singabantu abakhulisa isizwe. Ngakho lokhu kuhlonishwa kusho lukhulu kimina futhi kuningi engizokwenza ukuze sibheke phambili siphinde sakhane,” kuchaza uBuselaphi. Uthe ezokuqala lezi ziqu empilweni yakhe. “Ngiyabonga kakhulu kuBhodloza Nzimande owabona ikhono lami wangikhuthaza ukuthi ngingene emculweni. Bheka manje ukuthi ngikuphi futhi konke kungihambela kahle,” kusho uBuselaphi.    