UMnuz Sandile “Sausage” Shange (24) kuthiwa utholwe ngumsizi wakhe etekisini ayishayelayo esethule ngesikhathi ethi uzomvusa ukuze baye emsebenzini. Kuthiwa bese kungokwesibili emvusa ngoba ubebona engavuki emva kokuba belale entathakusa izolo ngabo 2 bekade bezijabulisa ngophuzo oludakayo. UMnuz Sfiso Mbambo (22), ongumsizi kaShange etekisini, uthe bebeqale ukuphuza ngezikhathi zantambama ngeSonto endlini yomunye umngani wabo abasebenza naye uMnuz Melusi Mavuso. “Izolo (ngeSonto) besiphuza sonke endlini kaMelusi, uqale (uShange) wathatha ibhodlela likagologolo walishayela ekhanda, uphuze uhhafu wonke engadeshile. Sithukile kodwa saqhubeka saphuza ngoba vele besiphuza zonke izinsuku, asibonanga ukuthi lokho  sekungaba yinkinga. Thina siqhubekile saphuza njengokujwayelekile. Siphuze saze salala sonke endlini kaMelusi,” kusho uMbambo. Umngani kamufi, uMavuso, ongumnikazi wendlu okwenzeke kuyo isigameko, uthe umvusile umufi ekuseni ngaphambi kokuthi ahambe ayolanda itekisi kumnikazi wayo. “Ngimvusile ngo-6.30 ekuseni ngaphambi kokuthi ngiyolanda itekisi engihamba ngayo, uvukile ngimvusa, wasukuma embhedeni  abelele kuwo, wahamba walala embhedeni ekade kulele kuwo uSfiso. Mina ngimshiye enyakaza ephila. Ngibuye ngabo-9 uSfiso esengitshela ukuthi akavuki nokuyilapho esibone khona ukuthi usedlulile emhlabeni,” kuchaza uMavuso. UNksz Bongiwe Mavuso, udadewabo kaMelusi, uthe ushiye umufi ekuseni esalele ngesikhathi yena ehambisa ingane yakhe enkulisa. “Ngithe ngibuya enkulisa  ngafica besanda kumvusa oSfiso nokuyilapho sibone khona ukuthi akaphefumuli,” kusho uNksz Mavuso. Umndeni kaShange, ofike endaweni yesigameko, wale waphetha ukukhuluma neSolezwe. Babuze ukuthi izintatheli zibizwe ngubani nokuthi ziyicelile yini imvume yokufika endaweni yesigameko neyokushutha. Unina kaShange (elingatholakalanga igama lakhe), ubelokhu ekhala ethi kade ayethi indodana yakhe ayiyeke utshwala ngoba buyalibulala izwe. Udokotela ozimele, uDkt Bongani Nxumalo, uthe utshwala buyashesha ukuzwela egazini. “Utshwala bungena ngqo egazini, bufana noshevu. Uma bungena egazini, buya esibindini nasezinsweni. Isibindi sijwayele ukushintsha sibe phuzi. Lokhu kudala ukuthi kube khona izinhlayiyana ezigcina zihamba zidla yonke into, yilapho-ke umzimba ugcina ungasasebenzi. Konke lokhu kwenzeka ngesikhathi esingangamahora amathathu utshwala bungenile emzimbeni,” kuchaza uDkt Nxumalo. Uthe uma zisabalele emzimbeni izinhlayiya yilapho umuntu eqala khona ukuphelelwa ngamandla, aphefumulele phezulu afe. Okhulumela amaphoyisa aseNtuzuma, uCaptain Siyanda Ngema, uthe amaphoyisa aseNtuzuma ayile endaweni yesigameko kwatholakala ukuthi umufi ufe ngokwendalo kanti alikho icala elivuliwe.