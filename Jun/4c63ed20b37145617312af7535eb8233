Owesifazane (22), ocele ligodlwe igama lakhe, uthe usephila ngokwesaba ngenxa yokuhlukunyezwa wusomatekisi asaba nokumbopha. Uthe wathandana naye isonto elilodwa ngo-2016 wase emala ngemuva kokuthi esetshelwe ngomlando wakhe wokuhlukumeza abesifazane. “Ngangingakaze ngilale naye ngesikhathi sihlukana, ngabuye ngathola elinye isoka. Wayeshayela itekisi ehambela ngasekhaya ngesikhathi sithandana naye. Bekuthi njalo uma engibona sesihlukene angithathe ngenkani athembise nokungenza kabi uma ngimbopha. Ngelinye ilanga washaya ucingo phambi kwami wathi ukhuluma nephoyisa elingumngani wakhe. Wangitshela  ukuthi ngisho ngingamvulela icala ngeke aboshwe ngoba ungumngani wamaphoyisa,” kusho umgilwa. Uthe udaba walubika nakubo kodwa nabo basaba ukuthi kuvulwe icala ngenxa yezinsongo zikasomateksisi. Uthe uma emthathile umshaya phambi kwabangani bakhe (usomatekisi) nabo bamlekelele ngokumthuka. “Ngelinye ilanga wangithatha walala nami phambi kwabangani bakhe, wangitshela ukuthi yena akaliwa. Okubuhlungu wukuthi ulala nami engayifakile ngisho ikhondomu. Uma engithathile wenza sengathi sisathandana, alale nami ubusuku bonke,” kusho lo wesifazane. Uphindile walala naye ngoMgqibelo kade ehambe nomngani wakhe beya komunye umcimbi. Usomateksi ubathathe ngetekisi wehlisa umngani endleleni, waqhubeka waya naye endlini. Uthe ulale naye ubusuku bonke, wamhambisa ekhaya ngakusasa ekuseni. Uthe ubuye washaya ucingo ngeSonto ntambama kodwa wangalubamba. Kuthiwa ubuye wathumela umqhafazo ethi kunento azomlethela yona. Umgilwa uveze udaba lwakhe ekhasini likaFacebook lomsakazo iNongoma FM ecela usizo. Udaba lwakhe selungenelelwe uMnyango wezokuThuthukiswa koMphakathi KwaZulu-Natal. Okhulumela uMnyango, uNkk Ncumisa Ndelu, uthe bazothumela osonhlalakahle abazomeluleka ngokomqondo babuye bezwe lonke udaba lwakhe. “Sizoqhubeka nokumlekelela avule icala emaphoyiseni, simeseke nangakho konke akudingayo. Sithole ukuthi indlela ahlukumezeke ngayo kuyadingeka ukuthi alulekwe nangokomqondo.” Umgilwa ukuqinisekisile ukuthi ushayelwe ucingo abomnyango abathembise ukumsiza.