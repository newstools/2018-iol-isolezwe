UGungubele usho lokhu emuva kokuthi isikhulu esiphezulu sakwaSAA, uMnuz Vuyani Jarana siveze ukuthi banezinhlelo zokuhlenga le nkampani. UJarana uvumile ukuthi badinga enye imali ukuze babhekane nezindleko zabo kuze kube wu-2021. Uthe iSAA  ilahlekelwe nguR20 billion eminyakeni eyisithupha. “Sikhathazekile ngeSAA ngoba ngisho ngo-2021 ngeke ikwazi ukungenisa imali. Kuyimanje isikhokhelwe uR15 billion kodwa sithole ukuthi isisele noR5 billion,” kusho uGungubele. UJarana uthe iSAA  idinga uR21 billion ukuze ikwazi ukwenza imali eminyakeni emithathu ezayo. UGungubele uthe nabo bewuhulumeni bazama ezinye izindlela zokusiza izinkampani zikahulumeni ukuze zenze imali zingalokhu zilinde ukutakulwa wuhulumeni. Uhulumeni ugxekiwe ngamaqembu aphikisayo ngokutakula izinkampani zakhe ngezigidigidi. UJarana uthe bazimisele ngokulungisa isimo kwaSAA futhi bakhuluma namabhange ababoleke imali ukuwakhombisa ukuthi bazoguqula isimo. “Uma sesithole imali yokushintsha isimo sizokwazi ukuqinisekisa ukuthi singenisa imali. Kunzima emkhakheni wezamabhanoyi,” kusho uJarana. UGungubele uthe bazobheka ukuthi ngabe iSAA  kufanele yini ibuyiselwe eMnyangweni wamaBhizinisi kaHulumeni noma ihlale ngaphansi kweso loMnyango wezeziMali ize ikwazi ukwenza imali.