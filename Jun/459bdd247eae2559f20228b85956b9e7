UCol Thembeka Mbele wamaphoyisa KwaZulu-Natal, uthe uphenyo lwabo luveza ukuthi ngabo-11 ekuseni owesilisa utholwe esiteshini samaphoyisa ephethe uplastiki omnyama. Uthe amaphoyisa ambuze ukuthi uphetheni wabakaza kwathi uma sekuvulwa uplastiki kwatholwa i-screen sekhompyutha. “Kuthe uma amaphoyisa embuza ukuthi usithathephi wathi ungene ngewindi esiteshini wasintshontsha. Amaphoyisa aKwaMashu aphenya icala lokweba kanti uvele kafushane enkantolo yeMantshi yaseNtuzuma,” kusho uCol Mbele. Khonamanjalo amaphoyisa aKwaMashu abophe umnikazi wendawo yokucangcatha izimoto ekuXolani Road kuleli lokishi emuva kokutholakala kwemoto ebintshontshiwe. Le moto kuvele ukuthi yathathwa kugqekezwa umuzi eMandeni kanti itholwe ngamaphoyisa abeqaphe isimo KwaMashu ngoLwesihlanu. Umnikazi wendawo yokucangcatha izimoto utshele amaphoyisa ukuthi ibilethwe yikhasimende ukuze ilungiswe. Amaphoyisa abe esebopha umnikazi wendawo (40), ovele kafushane enkantolo yeMantshi yaseNtuzuma.