Izihlobo zikaMjik’jelwa ezintathu  bezihamba ngeGolf GTI emnyama etholane mahlanze neQuantum ngasemgwaqweni ongenela eMontebello, obheke e-Appelsbosch, oZwathini. Ngokusho kokhulumela amaphoyisa aKwaZulu-Natal, uLieutenant Colonel Thulani Zwane, kule ngozi kushe kwangqongqa abantu abathathu abebekwiGolf GTI nababili abebesetekisini. “Kulimale kabi abantu abangu-12 abebesetekisini baphuthunyiswe esibhedlela sendawo,” kusho uZwane. Ngesikhathi sokuloba uZwane uthe amaphoyisa abesasendaweni yesehlo esaqhubeka nophenyo. “Kuzovulwa icala lokubulala ngokungenhloso,” kusho uZwane. Ekhuluma neSolezwe izolo ntambama uyise kaMjik’jelwa uMnuz Mshubo Ngubane, uvumile ukuthi yizihlobo zabo ezibandakanyeke engozini yemoto. “Sengizwile ukuthi kunezihlobo zethu zaseMthombeni ezehlelwe yingozi ngaseBhamshela kodwa ngisathumele izingane ngemoto ukuba ziyobheka ukuthi zingobani,” kusho uNgubane. Yize bese kusabalele amahlebezi okuthi le moto okuthiwa beyishayelwa ngumfowabo kaMjik’jelwa wasemndenini bekungeyakhe uMjik’jelwa kodwa uNgubane uthe ngamanga aluhlaza lawo ngoba imoto kaMjik’jelwa eyiGolf GTI ibomvu futhi  isegcekeni. “Selokhu yama ngesikhathi uMjik’jelwa eqalwa ukugula,” kuphetha uNgubane. Kwenzeka lokhu nje, uMjik’jelwa ubefihlwa ngoMgqibelo ngemuva kokudlula emhlabeni ngoMeyi 25. Okhulumela usoseshini wamatekisi obekusebenza ngaphansi kwawo itekisini ebe sengozini, iBhamshela Taxi Association, uMnuz Vukani Shangase, uthe kubukeka sengathi itekisi beyilayishe abantu isuka nabo eMgungundlovu iya oZwathini kanti imoto encane beyiphuma oZwathini iya eMgungundlovu. “Kule ngozi kushone bonke abebesemotweni encane kanti umshayeli wethu akakwazanga ukuchaza ukuthi ingozi yenzeke kanjani ngoba ulimale kabi,” kusho uShangase. Uthe okuningi uzokwazi ukukuchaza kahle namhlanje sebethole yonke imininingwane. “Kunzima okwamanje ukuchaza konke ngenxa yokuthi besingakakwazi ukukhuluma nomshayeli wethu ngoba uphuthunyiswe esibhedlela.” Kushaye isikhathi sokushicilela abantu besagcwele endaweni yesigameko, bebabaza lo mshophi ovelile.