Izolo ngaphambi kokuthi uNgqongqoshe wamaPhoyisa, uMnuz Bheki Cele, noKhomishana wamaphoyisa, uLt-General Khehla Sitole, bethule izinhlelo zabo zokulwa nobugebengu esithangamini nabezindaba, kubikwe izenzo ezintathu zokubanjwa kwezimoto zemali eMpumalanga. USitole uthe bazotshala inqwaba yamaphoyisa emgwaqweni khona kungeke kubelula ezigebengwini ukuthi ziqhubeke zenze ubugebengu. “Sizojuba noLt-General ukuthi bahole amathimba ethu esizobe siwaphaka emgwaqweni,” kusho uSitole. Uveze nokuthi bazosebenzisa nezobuchwepheshe angazange adalule okuningi ngazo ukufihlela izigebengu induku emqubeni. “Siyazi ukuthi amanye amaphoyisa ayathinteka ezehlakalweni zobugebengu. Lawo esiwabambayo siyawaxosha embuthweni, siwabeke namacala ayobhadla ejele,” kusho uSitole. Uthe kunoLt- General abathathu ababaxoshile ngoba bebethinteka ezehlakalweni zenkohlakalo. “Siyaluseka futhi uphenyo olwenziwa wuphiko oluphenya amaphoyisa, i-Independent Police Investigative Directorate (IPID).Yize luqhuba uphenyo lwalo nathi siyaqhubeka nophenyo lwethu lwangaphakathi,” kusho uSitole. Ephendula mayelana nophenyo olwenziwa yithimba eliphenya ngokubulawa kosopolitiki KwaZulu-Natal, uCele uvumile ukuthi umsebenzi waleli thimba awujabulisi. Uthe emacaleni cishe awu-40 okubulala mhlawumbe bane abantu ababoshiwe ngawo. “UMengameli Cyril Ramaphosa wajuba oNgqongqoshe abaphethe izinhlaka zezokuphepha ukuthi bahlanganise amakhanda ukuze balwe nendaba yokubulawa kwabantu eKZN. Ngingasho ukuthi sesiwuhambisile umbiko wethu wokuqala kuMengameli. Ngingakuveza ukuthi akajabule ngokuphelele ngokwenziwayo,” kusho uCele. UMqondisi we-Institute for Security Studies, uSolwazi Johan Burger, ekhuluma nabakwa-eNCA ngemuva kwesithangami sabezindaba sikaCele noSitole, uthe bese belinde isikhathi eside ukuzwa ukuthi iziphathimandla zamaphoyisa zinaziphi izinhlelo zokulwa nobugebengu. UBurger uthe bayakwamukela ukutshalwa kwenqwaba yamaphoyisa emgwaqweni, wengeza ngokuthi wathi naye uyakholwa wukuthi lokhu kuzosiza kunciphise ubelelesi. Uthe kodwa ukutshalwa kwenqwaba yamaphoyisa ngeke kusize ngalutho uma ezobunhloli zingekho bukhali. “Ngisakhala ngithi kumele kubuyiswe uphiko lwamaphoyisa olwavalwa iSerious and Violent Crime Unit. Lolu phiko lwasebenza ngenkulu impumelelo futhi amanye amaphoyisa ayesebenza kulona asekhona embuthweni,” kusho uBurger. Uthe ufisa futhi ukuthi kusungulwe i-Anti Corruption Unit ngaphakathi emaphoyiseni ezobhekana ngqo nenkohlakalo.