Umndeni kaMnuz Bonokuhle Khali uthe bathola isidumbu sakhe sinamanxeba okudliwa amagundane emlonyeni nasekhaleni. Bathe izindebe zomlomo bezingasabonwa, ekhaleni sekusele ithambo elimhlophe kuphela. Umfowabo kamufi, uMnuz Jerome Khali, uthe baze bakhetha ukuhlehlisa umngcwabo bavula necala ngenxa yesimo. Kwakumele umngcwabo ube ngoMeyi 26 kodwa uze waba ngoMgqibelo. “Umfowethu omncane wangeniswa esibhedlela ngoMeyi 18. NgoMeyi 22 sathola umbiko wokuthi ushonile. Sesiqalile ngamalungiselelo omngcwabo sesizomfaka emakhazeni azimele sathola ukuthi ikhala nomlomo akukho. Onesi basitshela ukuthi udliwe amagundane eseshonile. Asizange sigculiseke yilokho. Sakhetha ukuhlehlisa umngcwabo ngoba sifuna ukuhlolwa kwesidumbu kwenziwe ngokwenqubo yamaphoyisa sesivule icala,” kusho uKhali. Uthe bazama nokukhuluma nabaphethe isibhedlela kodwa bangabanikeza izimpendulo ngokwenzeka. “Ngokwethu sikholwa wukuthi ukudliwa amagundane kungaba imbangela yokushona kwakhe. Ngokokuhlolwa kwesidumbu okwenziwe umnyango bathi ushone ngokwemvelo. Okusiphatha kabi wukuthi asiyitholi incazelo egcwele ngokudliwa kwakhe amagundane ngoba isidumbu sakhe silimele,” kusho uKhali. Icala livulwe esiteshini saseMahlabathini ngelanga okwakumele afihlwe ngalo. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi baphenya icala ngesigameko. “Owesilisa watholwa eshonile ngo-Mayi 22,esibhedlela emuva kwezinsolo zokuthi udliwe amagundane. Amaphoyisa aseMahlabathini aphenya icala lokuniwa kwesidumbu (violation of corpse),” kusho uGwala. Okhulumela uMnyango wezeMpilo KwaZulu-Natal, uNksz Ncumisa Mafunda, uthe: “UMnyango ukhathazekile ngalezi zinsolo. Nakuba lolu daba lusezandleni zabomthetho futhi umthetho owengamele ezempilo ungakuvumi ukuthi uMnyango udalule imininingwane ngesimo sempilo yesiguli, ukwelashwa noma ukushona kwaso ngoba lokhu kuyimfihlo phakathi kwezihlobo 
zaso nabezempilo kodwa singakuqinisekisa ukuthi imininingwane esesibhedlela iyaphikisana nokushiwo mayelana nokuholele ekushoneni kwesiguli.”    