UNksz Vuyo Smamane (21) akakholwanga ngoMgqibelo evuka sekusele isikhala lapho ayelalise khona ingane yakhe uLuyanda, isihlobo sakhe nentombi yaso bengasabonwa. Abasolwa kuthiwa bayintshontshe ilele nonina ingane, bashaqa nesikhwama sayo esigcwele izimpahla nekhadi lomgomo njengoba isitifiketi ingakabi naso. Ekhuluma neSolezwe izolo uNksz Smamane ubezwakala ukuthi uyakhala njengoba ekhathazekile ngengane yakhe engaziwa ukuthi ikephi. “Ingane kamalume eneminyaka engu-21 yafika yahlala amasonto amabili, ibihamba nentombi yayo. Asizange sisole lutho ngoba bathi bavakashile. NgoMgqibelo ngaya kolala ekamelweni nengane yami njengoba ngihlale ngenza. Bona (umsolwa nentombi) balala endlini yokuphumula. Uma ngivuka ekuseni, ingane ibingasekho eduze kwami nabo bengasabonwa,” kusho uNksz Smamane. Uthe wabe eseshayela ucingo ezinye izihlobo zazama ukubheka laba nengane. “Ubaba wazama ukushayela ucingo erenki yamatekisi ukuthola ukuthi abekho yini abagibelile bephethe ingane. Itekisi yokuqala eyayiphume iya eThekwini yathi kukhona ababili abebehamba nengane ababagibelisa kodwa behla ngaphansi kwebhuloho laseSphingo. Sibe sesivula icala,” kusho uNksz Smamane. Uthe ngaphandle kwecala sebehambe yonke indawo eMlaza, Siphingo, Folweni, KwaMakhutha nakwezinye izindawo bebheka ingane. “Yize besinganakile kodwa bebejwayele ukuhlala beyiphethe ingane, ngazitshela ukuthi bayikhonzile. Bebeke basixoxele nokuthi nabo banayo ingane encane kodwa bengasho ukuthi ikephi nokuthi ingakanani,” kusho uNksz Smamane. Ekhuluma neSolezwe uthe selokhu kwenzeke lesi sigameko ubuthongo ubuzwa ngendaba. “Ngikhathazekile kakhulu ngengane yami, angazi ukuthi bazoyenzani. Angazi noma isaphila noma bafuna ukuyidayisa noma ukuyibulala. Ubuthongo abufiki ebusuku,” kusho uNksz Smamane. Okhulumela amaphoyisa KwaZulu-Natal, uLt Colonel Thulani Zwane ukuqinisekisile ukuthi kuvulwe icala lokushushumbiswa komuntu. “Ngokophenyo olusenziwe ingane enezinyanga ezimbili yalahleka nesihlobo esasivakashile singasabonwa. Ingane nabasolwa bayathungathwa,” kusho uZwane. Kunxuswa noma ubani obona abasolwa nengane ukuba athintane namaphoyisa aseduze.