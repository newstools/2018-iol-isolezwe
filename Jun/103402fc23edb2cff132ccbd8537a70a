UNgangezwe Lakhe uthe uyazi ukuthi amasudi awasagqokwa kodwa uthisha yinto emqoka ezweni. “Othisha babegqoka beyizingcwasimende, angafuni nokuthintwa wuthuli. Izingane zazifisa ukugqoka njengothisha. Ngiyazi amasudi awasafakwa kodwa ukwenzeka kwezinto kuyamfundisa ukuthi umfundi amhawukele uthisha, afise ukufana naye,” kusho iSilo. Sikusho lokhu sikhuluma emcimbini wokwethulwa kohlelo lokufunda ngamaholidi asebusika ePhoenix ngoLwesihlanu. Emcimbini bekukhona izifunda zomnyango ezintathu okuwuMlaza, Pinetown neLembe. UNgqongqoshe wezeMfundo eKZN uMnuz Mthandeni Dlungwane, uhambe emazwini eMbube wayibonga ngokukhumbuza othisha ngendlela okwakugqokwa ngayo. “Siyabonga Silo ngokusikhumbuza ngendlela othisha ababegqoka ngayo. Uthisha kumele kube ngumuntu umphakathi ozofuna ukuzifanisa naye ngendlela asuke eziphethe ngayo,” kusho uDlungwane. Imbube ikhala ngokuthi kuyishwa ukuthi othisha bakhunjulwa uma sekukhishwa imiphumela yabafundi. “Othisha bangabantu ababalulekile okumele bahlale bekhunjulwa njalo. Abazali nabo kumele babambe iqhaza emfundweni yezingane zabo. Sibheke nina bothishanhloko nothisha ngemiphumela yezingane.” ISilo sikhale ngodlame ezikoleni sathi ezinye izimpi zisuka emakhaya bese ziphelele ezikoleni. Sikhale nangokugcwala kakhulu emakilasini okwehlisa umdlandla wothisha wokufundisa. “Siyazi ezinye izimpi ziqala emphakathini bese ziphelela ezikoleni. Akekho umfundi okumele alethe isibhamu sikayise esikoleni ngoba ebhekene nobunzima.” Unxuse ukuthi imiphakathi isebenzisane ukuze kuliwe nalesi sihlava sezimpi ezikoleni. Sikhale nangamathaveni aseduzane nezikole. Sibalule ukuthi abafundi abenzi kahle ezivivinyweni zabo sathi kodwa njengoba sikhuluma nothishanhloko bezikole asizile ukuzothetha kodwa sifuna ukuthi kwakhiwe isifundazwe ukuze senze kahle. “Ukhona umehluko engiwubonayo esifundazweni. Ngike ngahlangana nothishanhloko bezinye izifunda eKing Cetshwayo nasoLundi ngiyawubona umehluko emiphumeleni yesifundazwe.” UDlungwane uthe bazolwa namathaveni aseduzane nezikole. ISilo sithe siyazibona ezinye izikole ukuthi ziluqalile uhlelo lokufunda ngamaholidi nangezimpelasonto ngoba sihamba yonke indawo. “Anginganibambezeli ngoba ngiyazi nijahe ukuyovala izikole. Namhlanje akekho ozophuthwa ukuvala isikole ngoba kuwuLwesihlanu,” kusho iMbube kwaqhuma uhleko. Sihlabise umnyango ngezinkomo ezimbili.