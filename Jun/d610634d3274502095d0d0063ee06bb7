BAZOYIKHOTHA imbenge yomile okuzotholakala ukuthi bayathinteka emlayezweni osabalele kuFacebook ovukuza udlame olubhekiwe kwaboMdabu baseNdiya. Lokhu kuvezwe nguNdunankulu wesifundazwe KwaZulu-Natal uMnuz Willies Mchunu othe uzojuba ithimba labazophenya ukuthi ngobani laba abenza lokhu. Lo mbiko ongemuhle uthi amaNdiya kufanele abuyele ezweni lawo e-India kungenjalo azoyikhotha imbenge yomile. Lo mlayezo wenza isibonelo ngesigameko somfundi waseChatsworth oshone esigamekweni okusoleka ukuthi bekungesokubanjwa kwemoto kayise. UMchunu uthe abalobi balo mlayezo uma sebetholakele bazothweswa amacala abafanele. “Kungani kuqondwa bona, anginalwazi. Alikho iNdiya elihlala lapha KwaZulu-Natal noma elikuleli ngokusemthethweni elizohanjiswa yiSMS eyodwa nje. “Sicela wonke amalungu omphakathi ukuba angakuvumeli ukusukelwa kwamaNdiya enziwe izisulu ngenxa yabantu abanenzondo,” usho kanje.