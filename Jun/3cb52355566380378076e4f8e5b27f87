NgoLwesibili kushe owozalo lukaMjik’jelwa engozini eyenzeke phakathi kwasoThongathi naseDalton, kuR614. Kutholane phezulu iGolf GTI emnyama neQuantum ngasemgwaqweni ongenela eMontebello, obheke e-Appelsbosch, oZwathini. Bayisithupha abashonile. Umfowabo kamufi, uMnuz Lethokuhle Ngubane, uthe  uMnuz Mthobisi Ngubane (24), ubeyothenga egubha usuku lokuzalwa. “Sishaqekile, kunzima okwenzekile. NgoMsombuluko ubezalwa. Ngamfakela imali yokuthi azijabulise. Ngenxa yokuthi iDalton incane ubone kugcono aye eBhamshela,” kuchaza uLethokuhle. Uthe ngokuzwa kwabo ubesegoduka umufi kwehla ingozi. “Kuthiwa ugibelise abafana ababili endleleni. Uzame ukudlula enye imoto kanti kuzoqhamuka itekisi ashayisane nalo bashonela khona lapho,” kuchaza uLethokuhle. Uthe amalungu omndeni asashaqekile ngakubonile. Umufi kuthiwa ambone ngebhulukwe abeligqokile. “Uyazi ngendlela uMthobisi abezwana ngayo nomfowethu esisanda kumngcwaba impela kunzima ukukholwa okwenzekile,” kusho uLethokuhle. UNkk Makhosazane Thusi ongumnikazi wetekisi uthe umangele kufika abantu bezomazisa ngengozi kwazise umshayeli uMnuz Thembinkosi Zondi uneminyaka engaphezu kuka-30 eshayela amatekisi akhe kodwa engakaze abe nengozi. “Ngithukile ngoba baningi abantu abashonile bashiya imindeni. Sizwe kuthiwa imoto encane ibisika, yatholana phezulu netekisi. Ingene ngaphansi kwetekisi yavutha. Umshayeli wetekisi ushonele esibhedlela,” kusho uNkk Thusi. Kuthiwa kushone nabafundi ababili baseCoastal College abebecele ukugibela, ababili basoZwathini abebesetekisini. UMnuz Kwanele Ncalane okhulumela uNgqongqoshe wezokuThutha eKZN uMnuz Mxolisi Kaunda uthe bayaphenya. “Kusiphatha kabi ukuthi kunabantu abashone ngesikhathi esincane njengoba naseMpophomeni kuR617 kushone abayisikhombisa manje sekwabayisithupha,” kusho uNcalane. Okhulumela amaphoyisa KwaZulu-Natal uLt. Col. Thulani Zwane uthe kuvulwe amacala ayisithupha okubulala ngokungenhloso.