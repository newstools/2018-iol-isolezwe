Lesi sitshudeni sesilisa okuthiwa sifunda eDurban University of Technology (DUT), besisuka esitezi sesithupha ophikweni lwaseML Sultan kusona lesi sikhungo.  Imininingwane yalesi sigameko nekamufi  ibingakatholakali kodwa sekuvele imibiko eminingi ngaye njengoba abanye bekuphika ukuthi ubebaleka. Lolu daba belusematheni nayizolo ekhasini likaFacebook lezitshudeni abanye bebemgagula nangegama umufi. Ezinye izitshudeni ziveze ukuthi umufi ubekade ephuca owesifazane iselula, wabaleka. Zithe ubejahwa ngesikhathi eziphonsa esitezi, waphahlazeka kwachitheka ubuchopho. Ezinye izitshudeni kuFacebook zithe ziyamazi umufi futhi ziyakungabaza ukuthi ubentshontsha njengoba zingamazeli okubi. Zisole ukuthi kungenzeka ukuthi ubezama ukuzibulala ngezinkinga ezithize. Lesi sigameko esishaqise izitshudeni senzeke ngezithuba zabo 4 ntambama. Okhulumela amaphoyisa KwaZulu-Natal, uLieutenant-Colonel Thulani Zwane, uthe kuphenywa idokodo lokufa komuntu esiteshini eBerea. Uthe kabanayo eminye imininingwane ngomufi ngaphandle kokuthi uphonseke esitezi kulesi sikhungo. Ongumengameli wesigungu sezitshudeni eDUT, uSphephelo Mthembu, uthe ngeke akwazi ukuphawula ngoba usemngcwabeni wacela ukubuye athintwe. Isitatimende esikhishwe wuphiko lwezokuxhumana nabezindaba eDUT sisiqinisekisile isigameko kodwa yangavela eminye imininingwane futhi sangacacisa ukuthi yisitshudeni esishonile. “Isikhungo sisazama ukuthola eminye imininingwane eqondile ngalesi sigameko, esisabikelwe ukuthi ngesokuzibulala. Uma sesithole yonke imininingwane sizokhipha umbiko  ocacisayo,” kusho isitatimende.