Umndeni kaMnuz Bhekisisa Msane (62) waseShowe obehlala ekhweni kankosikazi omncane eMpophomeni ufike washaqa ibhokisi nesidumbu ngoMgqibelo ebusuku kulandela ukungaboni ngaso linye nomndeni kaNksz Sandile Ndlovu abehlala naye. UMsane bekumele afihlwe ngeSonto kodwa kugcine kungenzekanga abakubo sebelande isidumbu ekhweni. Omunye obekhona kwenzeka lokhu kodwa ongathandanga ukudalulwa uveze ukuthi uMsane unamakhosikazi amabili aziwa umndeni bese kuba khona noNksz Ndlovu owabhala ngasese naye umndeni ungazi. “Ubehlala ekhweni. Kuthe esegula bamphindisela emakhosikazini akhe. Bekuthi uma esesindile bamlande ngoba kudliwa imali yakhe yempesheni nekhadi lokuhola belihlala kumkhwekazi wakhe. Intombi kuyaziwa ngisho endaweni ukuthi bese ikipitile namanje ushone uMsane ingekho izwe ngoba isishayelwa ucingo,” kusho umthombo. NgoMgqibelo ebusuku ngesikhathi kunomlindelo kuthiwa umndeni kamufi awuzange ukhulume lutho ungene waqonda ebhokisini kugcwele amakholwa ecula. “Ngibone sekushaywana, abebepheka baphuma nokudla kwathelwana ngakho. Amakholwa asale ecula, bathatha ibhokisi bahamba nalo kodwa nakhona bebelandelwa amatshe ngemuva. Abanye bahambe belimele nami ngithole imihuzuko,” kusho umthombo. UNkk Ntombi Msane oyilungu lomndeni kamufi uthe baphoqwe yisimo ngoba bebebona ukuthi uMsane uzongcwatshwa ezintabeni. “Ukuba ubenomuzi besizovuma amngcwabe. Sinqaba ngoba unamakhosikazi amabili asemthethweni futhi nekhaya elikhulu likhona lapho engangcwatshwa khona. Siqale emaphoyiseni eMpophomeni, sadlulela enduneni nasekhanseleni sayobika. Silufakile enkantolo udaba sayobika naseMnyangweni wezaseKhaya kwathiwa awukho emthethweni umshado wabo kodwa kuzothatha izinyanga ezimbili ukuthi usulwe. Sibone kukude kakhulu sayolanda isidumbu yize bebesithuka besishaya,” kusho uNkk Msane. Ethintwa uNksz Ndlovu uthe uMsane wamshada engasathandani namakhosikazi akhe. “Wagula wangena esibhedlela abantu bakubo bengamsizi waze wacela ukuthi sithuthe siyohlala ekhaya alungise nempesheni. Kuyiphutha ukuthi bengikipitile, ngiyasebenza ePinetown. Sebenzela ukudicilela igama lami phansi. Kuyimanje umzimba ubuhlungu ngitubekile ngoba kwase kuliwa. Noma bengimthanda umyeni wami kodwa sesithathe isinqumo sokubayeka nesidumbu. Sengigqoke inzilo yize ngingamngcwabanga  umyeni wami,” kusho uNksz Ndlovu ekhihla isililo.