SEKUPHUME incwadi eyalela ukuthi kuboshwe igeza lomlingisi eliyisilomo emdlalweni woMzansi Magic, iThe Queen elisolwa ngokungondli. Lo mlingisi leli phephandaba elingeke limdalule ukuvikela ingane, kuthiwa sekuphele izinyanga ezinhlanu engayondli indodana (2) yakhe. Kuthiwa umlingisi unamanye amadodakazi amabili ahlale ebonakala nawo ezinkundleni zokuxhumana ejabule. Kodwa akanaso isikhathi sale ndodana. Lesi sizathu kuthiwa yisona esenze unina wengane ongusomabhizinisi wakhetha ukumyisa enkantolo. Kuvela nokuthi lo mlingisi uke wayalelwa yinkantolo ukuthi eze kuzodingidwa lolu daba kodwa wangalubhada. Ethintwa lo wesifazane waseGoli, uvumile ukuthi umbophile umlingisi, wathi: "Okungixakayo ukuthi incwadi yokumbopha yaphuma ngoMeyi 24 kodwa namanje akaboshiwe. Ngeledlule  ungishayele ucingo ecela ukuthi sikhulume wathembisa ukuthi uzokwenza konke okuphathelene nengane kodwa lutho. Ulokhu engishayela ucingo engitshela ukuthi indodana yakhe yokuqala nokugcina lena akafuni okuzomhlukanisa nayo. Phambilini ubeyondla ngoR6 100, angazi wabuye wadidiswa yini njengoba esebaleka. Angifuni sithandane, angilweli imali, ngifuna enze into efanele, ondle." Eqhuba uthe ukumbopha yinto yakamuva, uqale wenza konke okusemandleni, wathinta nomndeni womlingisi. â€œAbakubo ngiyazi akuwona umsebenzi wabo ukondla ingane. Kodwa ngizamile ukukhuluma nonina, wathi akukho angakwenza angikhulume noyise wengane. Ngibazisile nabasemsebenzini wakhe ngenkinga engibhekene nayo kodwa alukho usizo engilutholile, kunalokho bathe abangene kulolu daba." Leli phephandaba linazo izincwadi zasenkantolo eziqinisekisa ukuthi lo wesifazane ubopha umlingisi. Nama-emails awathumele umqashi womlingisi, ecela ukuthi angenele odabeni, bamphendula. Owezokuxhumana kwiThe Queen, uLesedi Matsunyane Ferguson uvuke ngolaka ngalolu daba, wathi ngeke aphawule ngalo akayekwe, maqede wavala ucingo. Imizamo yokuthola lo mlingisi ayiphumelelanga, ubengalubambi ucingo izinsuku zilandelana. Nemiqhafazo  athunyelelwe yona akazange ayiphendule.