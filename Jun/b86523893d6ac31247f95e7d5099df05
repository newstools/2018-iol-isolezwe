Umsolwa oshayela amatekisi aKwaNongoma kuthiwa uboshwe  ngoLwesibili emuva kokuba owesifazane oneminyaka engu-22 emvulele icala ngosizo losonhlalakahle. Ukuboshwa kwakhe kuqinisekiswe ngowesifazane othe usekhululekile ngoba ubesephila ngokwesaba. Okhulumela amaphoyisa KwaZulu-Natal uLieutenant-Colonel Thulani Zwane ukuqinisekisile ukuthi umsolwa oneminyaka engu-23 uboshiwe ngecala lokudlwengula owesifazane, abemazi. Uthe kulindeleke ukuthi avele enkantolo namuhla. Phambilini lo wesifazane ubesaba nokuvula icala ngoba umsolwa emsabisa ngokuthi wazana namaphoyisa. Ethintwa lo wesifazane uthe washayelwa ucingo ngaboMnyango wezokuThuthukiswa koMphakathi esifundazweni ngempelasonto, bathembisa ukumsiza ukuvula icala. Ubuye waxhumana namaphoyisa amphonsa imibuzo ngomsolwa, wase etshelwa ukuthi uboshiwe ngoLwesibili. “Angikabi nayo imininingwane yokuthi uboshwe kuphi, kanjani kodwa sengikhululekile. Bese ngisaba ngisho ukuphuma endlini ngoba ubengithatha noma yikuphi, ayolala nami ngenkani endlini yakhe,” kusaza othi ubedlwengulwa. Yize kumjabulisa ukuboshwa komsolwa kodwa uthe usaphithene emqondweni ngenxa yokuhlukumezeka. Isigameko sokugcina sokudlwengulwa kwakhe senzeke ngoMgqibelo ebusuku, lapho umsolwa emthathe ngetekisi walala naye ubusuku bonke. Uthe wambuyisela kubo ngeSonto, wabuye washaya ucingo wathumela neSMS ethembisa ukumlethela okuthile kubo. Uthe wathandana isonto elilodwa nomsolwa ngo-2016, wamala emuva kokuzwa ukuthi unomlando wokuhlukumeza abesifazane. Uthi umsolwa wamtshela ukuthi yena akaliwa, yingakho ebesamthatha njengentombi yakhe. UNkk Ncumisa Ndelu okhulumela umnyango esifundazweni uthe basazoqhubeka nokusiza lo wesifazane ngokumluleka ngokomqondo. Uthe isimo adlule kusona simhlukumezile, yingakho kudingeka alulekwe ngokomqondo ukuze akwazi ukuqhubeka nempilo.