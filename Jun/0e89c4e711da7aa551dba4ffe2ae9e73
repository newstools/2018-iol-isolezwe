Kunokhondolo olungeluhle kwi-ANC. Amalungu aleli qembu alandela ezinyathelweni zeDA echitha isikhathi esiningi ezinkantolo kunokuthi iphikise i-ANC ePhalamende. Nakuba ukhona umthetho sisekelo we-ANC oveza izinhlelo okufanele amalungu ayo azilandele uma enganelisekile, sekuthanda ukuba umkhuba ukuthi izindaba zeqembu ziphelele ezinkantolo. Ukuhlehliswa kwengqungquthela yobuholi besifundazwe iKwaZulu-Natal ngemizuzu yokugcina kusipoxie isifundazwe kanye ne ANC kuzwelonke. Isikhathi esichithwe uhlaka lwesikhashana, oluholwa ngoMnuz Mike Mabuyakhulu no Sihle Zikalala, sibe yize leze ngesikhathi iNkantolo yase Mgungundlovu inquma ukuthi inkomfa yokukhetha ubuholi ebizoba seNyuvesi yaKwaZulu, Ongoye, mayihlehliswe. Lokhu kwenzeke phezu kokuba imibiko kade iveza ukuthi iningi lamagatsha nezifunda ze-ANC ziyilungele le nkomfa. Abantu abaningi bazibuza ukuthi kanti ikuphi inkinga kulesi khondlakhondla senhlangano endala kunazo zonke kwizwekazi i-Afrika. Nakuba ngingeke ngibe nazo zonke izimpendulo kulo mbuzo, ngizoveza imibono embalwa nengicabanga ukuthi izosiza ekuwuphenduleni. Isizathu sokuqala ukuthi kunabathile ababona i-ANC njengendawo yokwakha amathuba emisebenzi. Ngenxa yalesi sizathu, uma umuntu ebona ukuthi labo adlelana nabo abanawo amathuba okungena ezikhundleni, ube esethatha isinqumo sokuthi azife ngamvunye, kulahlekelwe wonke umunntu. Isizathu sesibili ukuthi akusekho ukwethembana nobunye eqenjini. Lokhu kudala ukuthi izinhlangothi ezahlukene zingabi nomqondo owodwa ngeqembu. Esikhundleni sokuthi izinhlangothi zonke zilwele ikusasa leqembu kuba yilolo hlangothi oluvele lilwele abalwesekayo. Isizathu sesithathu ukuthi kunamalungu eqembu angayiqondisisi kahle ipolitiki ukuthi isebenza kanjani. Bathatha isinqumo sokusebenzisa iqembu ukulwa izimpi zabo nalabo abangaboni ngaso linye nabo eqenjini. Abangakubhekisisi kahle ukuthi uma iqembu likhishwa esihlalweni bayolahlekelwa bonke. Abantu abayiqondisisa kahle ipolitiki bayazi ukuthi uma bengaphumelelanga namhlanje banalo ithuba lokuthi baphumelele ngokuzayo uma nje iqembu lisenawo amandla okuphatha. Isizathu sesine ukuthi kunamalungu eqembu athengeka kalula. Amanye ala malungu enza izinto nawo uqobo angazazi ukuthi azenzelani, inqobo nje uma ezofunjathiswa okuthile. Yilokhu engikuchaza njengepolitiki yesisu. Inhloso yokuzimbandakanya nepolitiki akuseyona lena eyayilawula amalungu nabaholi abadala abangenela umzabalazo ngenhloso yokukhipha isizwe kwingcindezelo yamaBhunu. Isizathu sesihlanu, ukungafundiseki kwamalungu nabaholi beqembu ngepolitiki. Izifundo zepolitiki ziwumgogodla wekusasa leqembu. Amalungu eqembu azimbandakanya nalo engenalwazi lwepolitiki ayingozi eqenjini ngoba ahamba nomoya, kuye ngokuthi ubheke kuliphi icala. Zonke lezi zizathu zisitshela into eyodwa okuwukuthi ukwahlukana kwe ANC ngaphambi kokhetho lobuholi lwango 2017 akukapheli namanje. Amagatsha nezifunda ze ANC asahlukene ngokuthi zazeseka uDkt. Nkosazana Dlamini-Zuma noma zazeseka uMnuz Cyril Ramaphosa ngesikhathi kuyiwa okhethweni. Lena yimpethu embi ngoba iqala phezulu kwi-NEC ne-NWC bese yehlela ezifundazweni, ezifundeni, nasemagatsheni eqembu. Umbuzo uthi: ‘Ithini i-NEC uma izinto zonakala kanjena ibe ikhona?’ Isigameko sakwaZulu-Natal nezinye ezifuze lezo, ezifaka phakathi iFree State neNorth-West, ziyadumaza. Okwenza lezi zigameko zibe zimbi ukuthi zenzeka ngonyaka lapho umhlaba wonke ubungaza iminyaka eyikhulu kaDkt. uNelson Rolihlahla Mandela. Kazi uthini lapho ekhona uma ebona iqembu lakhe ayelikhonzile lenza nje.