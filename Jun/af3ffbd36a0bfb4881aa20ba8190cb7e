USESABA nokuya esikoleni umfundi waseCastle Hill Primary, eNewlands West eThekwini emuva kokuba kuthiwe uhlukunyezwe womunye umfundi oyibhoklolo, omdonse amankwahla waze wavuvukala, wabuya kudokotela. Unina walo mfundi, esingeke simdalule ukuze kuvikelwe isithunzi somfundi, uthe usefisa nokuyikhipha ingane esikoleni ngoba iphoxekile kakhulu. Lo wesifazane ubethukuthele eveva ethi impilo yengane yakhe isengcupheni uma kunezigameko ezinje esikoleni. "Alukho usizo esiluthola esikoleni ngoba lezi zingane zikhonjiwe ziyaziwa, kufanele ngabe kubizwa abazali bazo zijeziswe kodwa akwenziwanga lokho. “Kuthiwa kunamabhoklolo aphuca izingane imiphako yazo kodwa akukho okwenziwayo ngalokho. Inhliziyo yami ibuhlungu, ukube akuwona uJuni ngabe ngiyayikhipha ingane yami kulesi sikole,’’ kubalisa unina wengane. Uthe indodana yakhe iyile kudokotela wayihlola, wathola ukuthi awukho umonakalo otheni. Unina wengane ukhathazeke ngokuthi kungenzeka umonakalo uvele emuva kwesikhathi eside isindala ingane. Okhulumela uMnyango wezeMfundo KwaZulu-Natal, uMnuz Kwazi Mthethwa, uthe inkinga yezingane eziqonela ezinye ezikoleni idlongile. Ukhale ngokuthi izimpande zayo zisemuva emakhaya lapho izingane zingafundiswa khona ngendlela. “Esimweni esinjalo siyaphenya bese sijezisa lowo mfundi osuke etholakale enecala ngoba ngeke kubekezelelwe ububhoklolo. Yinto embi kabi ukuthi kube nomfundi ohlukunyezwa adonswe ngomphambili esikoleni,’’ kusho uMthethwa. Unina wengane uthe usebuya ngisho kosonhlalakahle ngoba ubonile ukuthi ingane yakhe yethuka izanya, iyesaba ukuya esikoleni ngoba iphenduke inhlekisa ezinganeni efunda nazo. Uthe okumcika kakhulu ukuthi kuthalalisiwe esikoleni sengathi akwenzekanga lutho.