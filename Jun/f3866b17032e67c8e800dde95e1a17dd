ISHAYA amakhala i-EFF ngokuqokwa kukaMnuz Job Mokgoro ekubeni abe uNdunankulu waseNorth West. UMokgoro uqokwe esikhundleni ebesiphethwe uMnuz Supra Mahumapelo obenguNdunankulu wakulesi sifundazwe, waxoshwa uMengameli Cyril Ramaphosa emuva kokuthi kuqubuke imibhikisho umphakathi umsola ngokwehluleka ukuwulethela izidingo zawo. NgoLwesine ebusuku uMokgoro ufungiswe kwesokuba ilungu lePhalamende esifundazweni. UMokgoro(70) wethulwe nguNobhala Jikelele we-ANC uMnuz Ace Magashule. Nakuba encoywa kwezokuphatha uMokgoro, i-EFF ithe ayihambisani nokuqokwa kwakhe. “USolwazi Job Mokgoro uyazifanela nje nabantu abakhohlakele njengoSupra Mahumapelo, okwaphoqeleka ukuthi akhishwe ehhovisi emuva koxhaxha lwamacala enkohlakalo esaphethe,” kusho uNobhala we-EFF kulesi sifundazwe, uMnuz Papiki Babuile. Ngokwaleli qembu, uMokgoro wuyena owaba nesandla ekutheni kuqhubeke inkohlakalo kulesi sifundazwe. Uthe i-ANC yenzele phansi umphakathi waseNorth West ngokuthi imqoke abe wuNdunankulu. Uthe ngenkathi uMokgoro esengumqondisi obambile ehhovisi likaNdunankulu, wathola ithenda yokusabalalisa iThe New Age (esibizwa ngeThe Afro Voice), okuyiphephandaba elaliphethwe umndeni waKwaGupta.