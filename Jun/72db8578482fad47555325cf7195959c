UMnuz Dawdi James (26) ongowokudabuka eMalawi, kuthiwa uxabane nekhasimende alidayisela iCD yeqembu likaLindani Magwanyana, ebelifuna ngenkani imali elayithenga ngayo. Lesi sigameko senzeke ngezithuba zabo 3 ntambama endaweni ephithizelayo edolobheni  lapho umufi ebedayisela khona.  UJames onconywa ngokuthanda abantu, udutshulwe esifubeni washonela esibhedlela eGrey’s ngoLwesihlanu. UMagwanyana othe ubesesebenze nomufi iminyaka eyisikhombisa, uthe namanje akakholwa futhi kunzima ukudlulisa okumehlele. Uthe umufi ubemsiza ukumdayisela amaCD akhe ezindaweni eziningi kodwa ubejwayele kakhulu edolobheni eMgungundlovu. Uveze nokuthi ubengazithathisi komuntu wokufika kodwa ubejwayele zonke izindawo, nabantu bemkhonzile. ICD okuthiwa iholele ekubulaweni kukaJames ngeyeNqaba Yamabutho okuyiqembu okucula kulo uMagwanyana ophinde abe ngumholi walo. “BengiseMnambithi ngiyoqhubeka nomsebenzi uDawdi engidayisela eMgungundlovu. Ngithole ucingo kuthiwa udutshuliwe, ngamangala ngoba akuyena umuntu onodlame. Ngithole ukuthi uxabane nomuntu ayemdayisele iCD, ofike efuna uR20 wakhe ngoba ethi ayidlalanga kahle. Kuthe uma emtshela ukuthi akakabi nayo imali, wakhipha isibhamu wamdubula phambi kwabanye abedayisa nabo emgwaqweni,” kuchaza uMagwanyana. Uthe umsolwa wanqaba nokunikezwa enye iCD, wafuna ngenkani uR20. Kuthiwa umsolwa ungumshayeli enkampanini yabangcwabi khona eMgungundlovu. Umfowabo kamufi uMnuz Rasheed Idris uthe bekunguye omncane ekhaya. Bafika kuleli bezozama umsebenzi besuka eMalawi. “Bengisemsebenzini ngesikhathi ngishayelwa ucingo kuthiwa angiphuthume, umfowethu udutshuliwe. Ngiphuthume esibhedlela ngafika sekuthiwa useshonile. Umfowethu ubeyinkosi yomuntu, angazi yini engenza umuntu anqume ukumbulala,” kuchaza * -Idris. Ngesikhathi ekhuluma neSolezwe izolo  uthe basalinde umbiko kadokotela ukuze bangcwabe. Ngenxa yenkolo yobuSulumane bebefuna ukungcwaba khona izolo kodwa kwangalunga. Kulindeleke ukuthi bangcwabe namuhla. Okhulumela amaphoyisa KwaZulu-Natal uColonel Thembeka Mbele uthe lesi sigameko senzeke ekhoneni likaPiet  Retief noBerg Street. Uthe umufi ushonele esibhedlela enenxeba lokudutshulwa. “Amaphoyisa aphenya icala lokubulala kodwa akukaboshwa muntu,” kusho uCol Mbele.