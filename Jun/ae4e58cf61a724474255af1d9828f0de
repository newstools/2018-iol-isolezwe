UZamani Henry Sibiya (45), obeyikhansela kuWard 20, udonsa isigwebo seminyaka eyisithupha ejele eVolkrust. Ngokwencwadi ebhalwe aboMnyango wezokuHlunyeleliswa kweziMilo, neSolezwe elinayo ikhophi yayo, kuvela ukuthi uqale ukudonsa isigwebo ngoMeyi 4 nonyaka. INational Freedom Party eZululand, ikhala ngokuthi namhlanje uSibiya uzobe ethola umholo wesibili angawusebenzelanga njengoba edonsa ejele. UMnuz Sphamandla Ntombela weNFP, eZululand usole iziphathimandla zomkhandlu ngokufihla ngamabomu lolu daba ukuze uSibiya aqhubeke ahole. “Siyazwelana impela noSibiya ngokuthi ugcine ekulesi simo nokho asihambisani nokuba abaholi bakumasipala bafihle udaba lwakhe ngenhloso yokuba aqhubeke ahole. Kuyiphutha elibi kabi leli ngoba ukufihla abakwenzayo kunomthelela ngisho emphakathini njengoba ungenalo ikhansela. Kufanele engabe zonke izinhlaka ezifanele sezibikelwe ukuze, kunqanyulwe umholo wakhe bese kukhethwa ikhansela elisha,”  kusho uNtombela. USibiya wagwetshwa iminyaka emithathu kwathi esedluliselwa icala yengezwa yaba yisithupha. Phambilini uSomlomo wakwaNongoma, uMntwana uBheki Zulu wasoSuthu, uthe bebengazi lutho ngokugwetshwa kukaSibiya kodwa bezwa ngakho sekuthandaza elinye ikhansela licela kuNkulunkulu ukuba abheke nababoshiwe. Wathembisa ngokuthi uzohamba ayombheka uSibiya ukuthi uboshwe ngempela nokuyinto ayenza wambona ejele. Nokho izolo ethintwa uthe usecela kube uMeya ophawulayo. Amakhansela amanye amaqembu  ahlala emkhandlwini wakwaNongoma athe ayasola ukuthi kukhona umgunyathi owenziwayo ngalolu daba. “Mfowethu ngicela ungaliphathi igama lami. Lolu daba bekufanele luxoxwe emhlanganweni oyisipesheli womkhandlu. Bese sinikezwe ngisho amaphepha aseJele lapho kuboshwe khona uSibiya. Kuthe kungakakhulunywa ngalo sabona uSomlomo esesukuma esiphuca amaphepha, wathi alusezukukhulunywa lolu daba futhi akalwazi,” kusho elinye ikhansela elicele ukuba lingadalulwa. Ikhansela le-ANC elicele ukungadalulwa lithe le ndaba isibaphethe kabi ngoba babona kukhona okushaya amanzi. “Lo muntu vele uyahola yize eboshiwe. Osekusixaka ukuthi noSomlomo ongowayo iNkatha ngathi uyasatshiswa ngalolu daba ngoba akasafuni nokuba luphathwe nje emhlanganweni.” Elinye ikhansela lithe nakuba bekhala kodwa bayesaba ukuqonda i-IFP ngoba basabela ukuhlaselwa. UMnuz Albert Mncwango, oyiMeya yakwaNongoma, ngesikhathi ethintwa uthe akazi ukuthi iNFP iluthathaphi lonke lolu lwazi. “Okokuqala labo bahlulwa ukukhokhela iqembu ukuze lingenele ukhetho. Benjalo nje abanaso ngisho esisodwa isihlalo emkhandlwini. Manje sebehamba bekhuluma izinto abazizwa ematshwaleni. USibiya, thina sazi ukuthi usalidlulisile icala lakhe futhi bazwe ngobani oSphamandla Ntombela ukuthi uzohola noma yizinto abahambe bezihogela emajoyintini? Ungahola kanjani ungasebenzanga. Nakuba ngingenaso isiqiniseko ngezinye zezinto ezithinta uSibiya necala kodwa ulwazi esinalo emkhandlwini elokuthi usalidlulisile icala nokumnikeza wonke amalungelo okuqhubeka nokuba yikhansela,” kuchaza uMncwango. Uthe akazi noma uSibiya usasejele yini noma ungaphandle njengoba icala esalidlulisile. Uqhube wathi kwamali eholwa amakhansela akwaNongoma kungaba ichilo ukuyibiza ngomholo. Uthe bona basesigabeni somasipala abakuGrade 3 abazixakekele. Uveze ukuthi izinhlelo zentuthuko ziyaqhubeka ewadini kaSibiya yize engekho. Ngaphambilini isikhulu se-IEC,  uMnuz Mawethu Mosery, wathi  babengakaziswa ngokugwetshwa kwaleli khansela ngakho azikho izinhlelo zokuchibiyela.