OWAYENGUMENGAMELI wezwe, uMnuz Jacob Zuma usabise ngokuthi bazolutheza olunenkume ababelesela ngokuthi ukhohlakele. Ubekhuluma nabalandeli bakhe esidlangaleni, ngase-Albert Park eThekwini, emuva kokuthi evele eNkantolo eNkulu kuleli dolobha izolo ekuseni ngamacala enkohlakalo. “Ngikhathele ukulunga. NoJesu walunga ngoba wayethunyiwe, mina ngazithuma,” kusho uZuma enanelwa ngabalandeli bakhe. Uthe abakhuluma kabi ngaye ubakhuza esidlangaleni ngoba nabo bamgxeka esidlangaleni. “Abayeke ukukhuluma ngami. Ngazi izinto ezinkulu kabi ngabo. Ngizobatshela izinto abayizona,” kusonga yena. Ugxeke abathi kuneqembu elisha lezepolitiki ahlela ukulisungula. Ubuze ukuthi bakuthathelaphi lokho ngoba abakaze bambuze ngakho. UMnuz Thabani Khumalo, ongumhlaziyi wezepolitiki, uthe uZuma udidekile. Uthe inkulumo yakhe yalolu hlobo ikhombisa ukuthi ufuna ukwesekwa ngenkani futhi ukufuna nxazonke. “Isimo sinzima manje kuyena ngoba akasekho kuhulumeni. Usezikhulumela noma yini,” kusho uKhumalo. Uthe inkinga uZuma abhekene nayo manje, ukuthi akusayeki phambili futhi akusahlehleki. “Usefuna uzwelo nxazonke. Usenkingeni ngoba akasekho kuhulumeni, usefuna noma ngabe wubani ongamzwela,” kusho uKhumalo. Uthe baningi abafana noZuma, manje uzama ngandlela zonke ukubasabisa njengoba ekhuluma ngalolu hlobo. “Kukhona angababoni kahle kwakulaba ahambisana nabo, acabanga ukuthi 
sebefuna ukumhlamuka, manje uyabasabisa,” usho njalo. Uthe kuyamangaza okukaZuma ngoba zolo lokhu, wuyena owayetshela izwe ethi akangahlulelwa kunalokho akanikezwe ithuba 
lokuthi ayoziphendulela enkantolo. “Manje usenikeziwe ithuba kodwa inkulumo isiyashintsha. Njengoba kuhamba isikhathi, nabantu bazoya ngokuncipha ekumesekini, okuyinto ezoholela ekutheni adideke kakhulu,” kuchaza uKhumalo. Uthe inkulumo kaZuma ihlohla abantu ngoba efuna bazwelane naye. UZuma kulindeleke ukuthi aphinde avele eNkantolo eNkulu eMgungundlovu ngoJulayi 27, okuwusuku inkantolo yaseThekwini  elihlehlisele lona icala lakhe. Kulindeleke ukuthi avele yedwa eMgungundlovu emuva kokuthi inkantolo ithe isazocubungulisisa ukuthi bavele yini abekwe nabo icala, okuyinkampani yaseFrance eyakha izikhali, iThint. UZuma usolwa ngamacala angu-16 enkohlakalo, okukhwabanisa nokushintshisana ngemali okungagunyaziwe.