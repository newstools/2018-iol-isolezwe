IPirates iqede isizini ka-2017/2018 isendaweni yesibili kwi-log ye-Absa Premiership. Icindeze ompetha iMamelodi Sundowns kwaze kwaba sekugcineni. Ithimba labaqeqeshi bePirates belizivalele esifubeni izifiso zalo ngoba belilokhu lithi lisazama ukwakha iqembu. Umqeqeshi, uMilutin “Micho”Sredojevic, uphumele obala sekuzophela isizini ngokuthi iqembu lesifinyelele ezingeni lokunqoba izindebe ngoba sebesakhile isisekelo esiqinile. EZimnyama zizohambisana neSundowns emqhudelwaneni iCAF Champions League ngesizini ezayo. UMokwena uthe zinkulu izinguquko ezizokwenzeka ngaphambi kokuthatha inya­thuko yeCAF. Kunenqwaba yabadlali asebevele bakhonjwa kwiPirates okukhona kubo uLinda Mntambo, no-Abel Mabaso abebekwiChippa United. UMeshack Maphangule weBlack Leopards kuthiwa usevumelene nePirates. Kubadlali okuthiwa bayashiya kukhona uThamsanqa Gabuza, Ayanda Gcaba, Thamsanqa Sangweni nabanye. “Isikwati sizoqina kakhulu. Sizoligcina iningi labadlali kodwa sizoqina kakhulu ngesizini ezayo. IChampions League iyeza ngakho kufanele sengeze abadlali, sithole nabanye abasezingeni eliphezulu. Sidinga ukwengeza okungenani zonke izindawo. Nasethimbeni labaqeqeshi kuzoba khona izinguquko,” kusho uMokwena. Maphakathi nesizini kusabalale amahlebezi okuthi uSimo Dladla, umqeqeshi weKings yaKwaZulu-Natal edlala kwiNational First Division (NFD), uzojoyina ithimba labaqeqeshi kwiPirates. Kumanje iphini lesibili likaMicho nguBenson Mhlongo owayengumdlali wePirates. Abadlali bePirates abebekade beqokelwe imiklomelo yePremie Soccer League (PSL) babuye belambatha. U-Innocent Maela ukhale ngaphansi kuSiyanda Xulu kowe-Absa Premiership Defender of The Season, kwathi uMusa Nyatama wahlulwa nguSiphesihle Ndlovu weMaritzburg United kowe-Absa Premiership Midfielder of The Season. UMicho ubengakufihlanga ukuthi uNyatama uyena okufanele akhale emuke nomklomelo womdlali ovelele, i-PSL Footballer of The Season, ogcine ugoduke noPercy Tau weSundowns. “Okubalulekile wukuqokwa kule miklomelo. Kodwa-ke abantu okubafanele ukuwina bawinile. Lokhu kuzosigqugquzela ukuthi sisebenze kanzima,” kuphetha uMokwena.