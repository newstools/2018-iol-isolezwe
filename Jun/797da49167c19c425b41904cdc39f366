UNkk Zille wabhala kuTwitter wakhe nyakenye ethi labo ababecabanga ukuthi ingcindezelo yaba nomthelela omubi, kumele bacabange ngezobulungiswa kuleli, ezokuthutha, ingqalasizinda, amanzi nokunye. U-Advocate Busisiwe Mkhwebane uyalele isiShayamthetho saseWestern Cape ukuthi simthathele izinyathelo zingakapheli izinsuku ezingu-30 kukhishwe lo mbiko. Ubekhuluma nabezindaba ededela imibiko ehlukene ngophenyo abelwenza emikhakheni ehlukene. Ihhovisi likaNkk Zille liphendulile lathi uNdunankulu akakawutholi umbiko ochaza ngezizathu ezenze ukuthi afinyelele kulesi sinqumo. “Kwesikubone kumathelevishini uNdunankulu kungenzeka adlulisele lesi sinqumo enkantolo. UNdunankulu wamchazela uMvikeli woMphakathi ukuthi ngokubona kwakhe isinqumo esifuze lesi sizoba siphambene nomthetho,” kusho ihhovisi likaNkk Zille. U-Advocate Mkhwebane uthe uNkk Zille waphendula ngoMashi 15 nonyaka lapho aveza khona ukuthi ukholwa ngukuthi kwakuyilungelo lakhe ukubhala kanje kuTwitter ngoba ngokoMthethosisekelo unalo ilungelo lokuthi akhulume akuthandayo. “Ngokwakhe ubone sengathi akukho okubi akwenza ngokubhala ngale ndlela. IsiShayamthetho saseWestern Cape kumele sethule umbiko ukuze uNdunankulu athathelwe izinyathelo ngalesi senzo kulandelwa uMthethosisekelo wezwe,” kusho * -Advocate Mkhwebane. Uthe umbhalo kaNkk Zille wawujivaza futhi wabuyisa neminjunju yezisulu zobandluluo nalezo ezazicindezelwe kuleli. UNkk Zille waxolisa ngalo mbhalo kuTwitter. Izolo * -Advocate Mkhwebane udedele imibiko eyisikhombisa ethinta ukukhishwa kwamathenda kumasipala waseNorthern Cape. Uthe abanankinga ngokugxekwa wathi bayakwamukela. Uqhube wathi usekhiphe imibiko engu-50 selokhu angena kuleli hhovisi ezinyangeni ezingu-20 ezedlule. “Ngonyaka wezimali * -2016/2017 sithole izikhalo ezingu-25 000, saphothula ezingu-21 000. Sifuna ukuhambela imiphakathi ehlukene kulo nyaka.” Akazange akhulume kabanzi ngokugxekwa kwakhe ngokungafiki ekomitini lezobulungiswa ePhalamende lapho athi isizathu salokho wukuthi kwakunesimo esiphuthumayo emndenini.