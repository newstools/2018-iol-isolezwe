Izolo, amalungu ePhalamende ekomiti lezobulungiswa athe u-Adv Mkhwebane uzonikwa isikhathi esifanele ukuthi aziphendulele ngokwenzeka ehhovisi lakhe. Amalungu eDA, EFF ne-ACDP abefuna kuphenywe u-Adv Mkhwebane ukuthi ukufanele yini ukuba sehhovisi lakhe kodwa amalungu e-ANC athe kufanele kulindwe izinyanga ezimbalwa. USihlalo wekomiti uDkt Mathole Motshekga uthe uzonikeza u-Adv Mkhwebane ithuba lokuthi aziphendulele kwizinsolo azibekwa yiDA. USotswebhu weDA, uMnuz John Steenhuisen uthe bafuna u-Adv Mkhwebane aphume ehhovisi lakhe ngoba ukhombisa ukungawazi kahle umthetho futhi uhlale ehlulwa njalo uma efake amacala enkantolo. Amaqembu aphikisayo axwayise i-ANC ngokuthi uma ihluleka wukuphenya u-Adv Mkhwebane kuyosho ukuthi iPhalamende aliwenzi kahle umsebenzi walo. UMnuz Steve Swart we-ACDP uthe akufanele kuyekwe abantu abangawulandeli umthetho njengoba kwenzeka odabeni lwaseNkandla. UMnuz Thilivhali Mulaudzi we-EFF uthe bafuna kube nophenyo ngo-Adv Mkhwebane maduze ngoba uphula umthetho. “Kufanele ngiphathe wonke umuntu ngendlela efanayo, ngimnikeze ithuba lokuziphendulela no-Adv Mkhwebane angikwazi ukuthatha isinqumo engakaphenduli,” kusho uMotshekga. U-Adv Mkhwebane utshele izintatheli ukuthi ikomiti linelungelo lokuthatha isinqumo ngaye.