Lezi zindaba zimenyezelwe nguSihlalo weBhodi, uMnuz Bongumusa Makhathini izolo. 
Uthe izikhulu ezintsha zizosebenzisana noMnuz Chris Maroleng obhekelele ukusebenza kweSABC kanti zizoqala ukusebenza ngoJulayi 1. Uchaze uMxakwe njengomuntu okhaliphile okwaziyo ukushintsha izinhlangano ezingayingenisi imali, azenze zibe nenzuzo. 
UMxakwe uneziqu zeMA (Global Political Economy) azithola eNyuvesi yaseSussex e-United Kingdom, izitifiketi zokuhola amabhizinisi azithola eLondon Business School, ezePDG kwiBusiness Administration azithole eGordon Institute of Business School (GIBS) nezinye. Useke wasebenza kwaNestle eyisikhulu esibhekelele ukukhula kwale nkampani eMozambique, Namibia, Botswana, Swaziland naseLesotho. UMkhathini uthe uNkk van Biljon naye unamava kwezamabhizinisi njengoba ebesebenza kwaDenel ephethe izimali. “Uyena oweza nohlelo lokushintsha izinto kwaDenel. Ubesebenza kwaGlad Africa Group, uneziqu zeBCom Accounting, B Compt (Hons), B Comm (Hons) neze M Comm (Taxation). Ukuqokwa kwalaba kusho ukuthi sizimisele ukuheha ongoti emikhakheni ehlukene ukuze beze namacebo okuthuthukisa iSABC, balethe ubuchwepheshe besimanje bagculise namakhasimende ethu,” kusho uMakhathanini. Uthe ukuqokwa kwezikhulu kuzoletha amakhono amasha, kuqinisikise nokuthi ubulili nazo zonke izinhlanga zimelelekile.