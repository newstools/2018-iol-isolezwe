UNGQONGQOSHE wamaBhizinisi kaHulumeni, uMnuz Pravin Gordhan, usebize uMnuz Tom Moyane oyisikhulu sakwa SA Revenue Service (Sars) esisamisiwe, ngesaphulamthetho. NgokukaGordhan, ukuqhubeka kukaMoyane nokuba yingxenye kwaSars, kungasho ukungahambi kahle kwezinto,  kubulale isithunzi salolu phiko oluqoqela uhulumeni intela. UMengameli wezwe, uMnuz Cyril Ramaphosa, uhambise amaphepha afungelwe kuMoyane ngoLwesithathu emuva kokuthi engakwazanga ukuwahambisa ngoLwesihlanu olwedlule. Kulindeleke ukuthi uMoyane aqondiswe ubugwegwe emhlanganweni, usihlalo wawo, okuzobe kuyiJaji Azhar Bham. URamaphosa wamisa uMoyane ngoMashi kulo nyaka emuva kokuthi emazisile ukuthi uselahlekelwe ukumethemba. Waphinde waphakamisa ukuthi kungaba ngcono uma engasula futhi esikhundleni. UMoyane wenqaba ukukwenza lokho. Noma kunjalo, uRamaphosa wabe esefaka esikhundleni sakhe uMnuz Mark Kingon okunguyena osabambile kuze kube yimanje. Ngenyanga edlule uRamaphosa wasungula ikhomishini eholwa yiJaji Robert Nugent, esalathatha umhlalaphansi, ukuthi liphenye ligxile kwezentela ngezinto ezenzeke eminyakeni emibili edlule. Ngokwamaphepha afungelwe kaGordhan, uMoyane ubhekene namacala amane. Kwamanye alawo macala kukhona elokwehluleka kwakhe ukuthi alawule owayeyisekela lakhe, uMnuz Jonas Makwakwa, owayengaphansi kwakhe, uKelly Ann Elskie. Lokhu kulandela umbiko oyimfihlo owakhishwa yiFinancial Intelligence Centre (FIC) omayelana nokusolisa kwemali eyafakwa kuma-akhawunti alaba basolwa. UGordhan uthe uMoyane wehluleka wancama ukuthi iSars ilusukumele ngokushesha lolu daba, ukuze kubonakale ukuthi oKlebe bayaphenya yini ngalo. Uthe njengoba wabe eyisikhulu sakwaSars, uMoyane kwakuwumsebenzi wakhe ukuthi athathe izinyathelo. “Umbiko awawukwi FIC, ubucayi kakhulu ngoba uma ungazange uphathwe ngendlela efanele, wawungadicilela phansi isithunzi seSars,” kusho uGordhan. Okunye akushoyo uGordhan, ukuthi uMoyane wenza okuphambene ngokuthi adalulele abasolwa okwakuqukuthwe yilo mbiko. Ngokwakhe, iFIC Act ayikuvumi ukuthi kutshelwe abantu abasoleka kulokhu kukhwabanisa. Ngokwenze njalo kukaMoyane, uthe wephule umthetho iFIC Act. Amanye amacala abhekene noMoyane, ukuzithathela yena isinqumo sokukhuphula amaholo namabhonasi ngaphandle kokusebenzisana naye. UMoyane usolwa nangokudukisa iPhalamende ngenkathi ephendula osolwa nangokunikeza inkampani ezoqoqa izikwetu zakwaSars, iNew Integrated Credit Solutions, ephethwe umngani wakhe, uPatrick Monyeki.