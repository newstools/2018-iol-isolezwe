ZIYANDA izigameko zokubanjwa kwamaphoyisa eziteshini aphucwe izibhamu. Ngolwesine kugasele izigilamkhuba  esiteshini samaphoyisa e-East Rand eGoli zathatha iR5 nomagazini. Ngokombiko othalakele, isiteshi asinayo ikhamera eqopha okwenzekayo. Lokhu kushiye izinsolo zokuthi abahlaseli bebenolwazi. Kubikwa ukuthi bebehlome ngommese  owodwa. Lesi yisigameko sesibili sokuhlaselwa kwesiteshi  samaphoyisa kuthathwe izibhamu kulo nyaka. NgoFebhuwari, amasela ahlasela isiteshi samaphoyisa eNgcobo e-Eastern Cape, akhala emuka nezibhamu eziwu-10. Izigebengu ezazihlome shi, zabulala amaphoyisa ayisihlanu nesosha elalikade selathatha umhlalaphansi kulesi sigameko. Emva kwaleso sigameko, ikomiti lezokuphepha nezobulungiswa, laphakamisa ukuthi ziqiniswe ezokuphepha eziteshini zamaphoyisa. Ngo- 2015, amasosha amabili asenkanjini iTempe, abanjwa inkunzi aphucwa izibhanu nezinhlamvu ngabahlaseli ababehlome ngemimese. Kwesakamuva, kuhlasele amadoda amabili esiteshini i-Eden Park, e-Alberton ekuseni ngoLwesine, ayalela amaphoyisa amane abelapho ukuthi awanikeze okhiye zalapho kugcinwa khona izibhamu. Ngokusho kokhulumela amaphoyisa eGauteng uBrigadier Mathapelo Peters, omunye wabahlaseli ubehlomile. Ngokuthola kwephephandaba iThe Star elisesitebeleni sinye neSolezwe ngoMgqibelo, omunye wabahlaseli ubephethe ummese. “Sithole ukuthi abasolwa babaleke bangena emotweni ebipakwe ngaphandle,” kusho uPeters. UPeters ukuqinisekisile ukuthi awekho amakhamera kulesi siteshi.   