WAZE nini ukuthi icala lizohoxiswa? NGAZE ngeledlule emuva kokushayelwa ucingo ummeli wami engazisa ukuthi intombazane ifikile enkantolo, izocela ukusula icala. Umshushisi kuthiwa wayitshela ukuthi ayilinde uMsombuluko wokubuyela kwecala ichazele inkantolo.  KUKHONA owamazisa ngokuthi icala lingase lihoxiswe? NGAZISA umkami, obewa evuka nami yonke le minyaka ngigqigqa enkantolo. Naye akakholwanga, wathi sizobona uma sesifika enkantolo. Angifunanga ukuxoxela abaningi ngoba bengingenasiqiniseko.  UMKAKHO wathini uboshelwa icala lokudlwengula? WAQALA waba nokungingabaza, wangibuzisisa ukuthi ngempela angiyenzanga le nto. Ngibonga ukuthi igama lami ligcine ligezekile, ukuze naye agculiseke ukuthi ngempela ngimsulwa ngoba indoda ngeke uyethembe.  SENIKE nakhuluma nentombazane ngemuva kokuhoxiswa kwecala? ASIKAZE futhi angikakazimiseli. Angifuni nokuyibona okwamanje. Nangemuva kwecala angikhulumanga nayo, yaphuma yahamba.  NANIBANGENI nomakhelwane okuthiwa wayehlohle intombazane ukuthi iqambe amanga? SABANGA imali, wayengasafuni ukungikhokhela. Sasizwana ngaphambi kokuthi sibolekane imali kodwa ngangingazi ukuthi ingxabano yethu inkulu kangaka. Ngamgcina eyofakaza amanga enkantolo asiphindanga sabonana, sewathutha nasendaweni.  YINI ofisa ukuyisho kuye umakhelwane? OKWAMANJE akukho  ngoba kuzoba sengathi ngiyamsabisa. Kungenzeka ukuthi uselubonile udaba ephepheni, lapho ekhona uthukile.  INJANI impilo njengoba sekuvele ukuthi umsulwa? SENGILALA sengathi ngifile, into ebengingasayazi. Sinonkosikazi besesiphila ngamaphilisi ekhanda. Mina bekungadleki nokudla uma ngizoya ecaleni.  ZITHINI izinhlelo zakho zokuqhubekela phambili? NGINXUSA uNkulunkulu ukuthi angisize ngithole umsebenzi, ukuze ngizolekelela unkosikazi sikhokhe izikweletu esicwile kuzo ngenxa yaleli cala. UNkulunkulu ngizomdumisa kakhulu kunakuqala ngoba ungivuse ekufeni. Mayelana necala, mhlawumbe kuzongithatha iminyaka emibili ukuqhamuka nesinqumo.