KUZOQOPHEKA umlando ekhaya labadala eClermont, eThekwini ngenyanga ezayo kushada izithandani ezitholane kuleli khaya. UMnuz Talala Nzuza (68) odabuka eGreytown usefisa engabe sekuwusuku azoshadelwa ngalo wuNksz Thembeni Dlamini (78) ngoJulayi 31 eZibambeleni Old Age Home KwaDabeka ngaseClermont lapho behlala khona bobabili. Lezi zithandani zizoqeda iminyaka emibili zithandana futhi kwaziwa kuleli khaya. UNzuza osehlale iminyaka engaphezulu kwemine eZibambeleni, uthi yize isithandwa sakhe singaboni emehlweni kodwa uthando lwaso luyamangaza. “Sengifisa sishade sizihlalele sichithe isizungu ndawonye. Into engiyithanda kakhulu ngaye unomoya omuhle. Sebebabili oKhisimusi sindawonye, ngifuna kufike ozayo sesishadile,” kusho uNzuza. UNksz Dlamini ongaboni emehlweni uthi kule minyaka engaphezu kweshumi eyihlale kuleli khaya, uyaqala ukuthola isoka elinothando njengoNzuza. 
Yize likhona isoka alithola esanda kufika kodwa uthando lwabo aluzange luphumelele ngoba wayefuna amshade engazimisele yena. “Kumele ngilikhulume iqiniso, ukhona ubaba engike ngadansa naye phambilini. “Uyabona umshado akuyona into yokudlala, yinto ephuma ekhaya ezulwini. “Uyashada noma usumdala usuwugogo ogugile njengami,” kusho uNksz Dlamini. Eqhuba uthe uzimisele ngokushada noNzuza yize amadodakazi akhe amabili ezobe eseMalawi lapho egane khona. “Indodakazi endala inezingane ezinhlanu, encane inezingane ezintathu. Nabakhwenyana bakwami bayafika bezongibona njengoba ngihleli kuleli, khaya angilahliwe. “Sihleli kahle noNzuza nabahlengikazi basiphethe kahle,” kusho uNksz Dlamini. Lezi zithandani zihlala ngokuhlukana njengoba zinamagumbi ahlukene. Kodwa abahlengikazi bakuleli khaya baveze ukuthi bayizithandani ezaziwayo futhi ziyayilandela nemithetho yangaphakathi. Ephetha uNksz Dlamini uthe uma umuntu ethola isoka alizomshada, akumele aphakame apiklele abanye abantu ngoba umuntu akazenzeli.