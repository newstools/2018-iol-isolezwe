UMnuz Bongani Shelembe (57) ongumbhishobhi ebandleni iHoly Baptist Church in Christ udutshulwe amahlandlu ayisikhombisa umuntu ongaziwa ofike wavulela ngenhlamvu ehlezi nomndeni wakhe bebukela ithelevishini. Isimo simanzonzo kule ndawo njengoba kuvele ukuthi sezijwayelekile lezi zigameko endaweni. Indodakazi kamufi, uNksz Masindi Shelembe, ebikhona kulesi sigameko itshele Isolezwe ukuthi bebehlezi nonina naye oyinyanga uNkk Joyce Shelembe uMaMbeje, ngesikhathi behlaselwa. Uthe basamangele ngoba uyise ubethandwa yiwo wonke umuntu futhi ewusizo emphakathini. UNksz Shelembe elandisa Isolezwe uthe bebebuka izindaba ngo-7, uyise ehlezi emuva kwabo ebhala etafuleni, uthe abezwanga kuvuleka umnyango kodwa bezwe sekuqhuma isibhamu. Endlini bebehlezi bebahlanu, uthe babaleke bagcwala indlu, yena wacisha ugesi ngoba esaba ukuthi bazodutshulwa nabo. “Okusicacele ukuthi bebeqonde ubaba ngoba thina umbulali akazange asidubule, ubengakwazi ukusiqeda sonke ngoba besisendlini engurawondi,” kusho uNksz Shelembe. Kwenzeka lesi sigameko nje ngoDisemba, uShelembe wayenze isiphihli somcimbi wokuthweswa iziqu zokuba umfundisi njengoba ubesaqhubeka efunda. Ezinye izingane zikamufi oNksz Nolizwi, Bonisiwe nomshana uMnuz Lungani bathe bafe olwembiza ngoba umufi ubelusizo olukhulu futhi eyithanda imfundo njengoba zonke izingane zakhe zifundile. Umufi kuvele ukuthi ubenamathwasa angaphezu kwayisithupha futhi kugcwala esigodlweni sakhe njengoba ubeze ahlole esebenzisa ucingo, exhumana nabaseSwazini lapho aqeqeshwa khona kwezobunyanga nobungoma. Ikhansela lakule ndawo, uMnuz Musa Mkhize, likhale ngamaphoyisa nezokuphepha kule ndawo. “Esehlakalweni sesibili kubulawa umuntu ngale ndlela endaweni kodwa akekho oboshiwe. Le ndawo isiphenduke isilaha sokuhlinza abantu ngoba bahlezi bebulawa. Sifuna siphele lesi sihlava sokubulawa kwabantu, amaphoyisa enze umsebenzi wawo,” kusho uMkhize. Okhulumela amaphoyisa KwaZulu-Natal uLt. Col Thulani Zwane uthe kuvulwe icala lokubulala esiteshini saseMsunduzi, akekho oboshiwe.