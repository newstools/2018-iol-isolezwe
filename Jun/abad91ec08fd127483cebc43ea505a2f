Sicabanga ukuthi uma bengazitika ngocansi ubusuku nemini, kuzoba lula ukuthi asheshe akhulelwe. Odokotela bathi uma nifuna ingane, kunezinto okumele niziqikelele ngesimo senu nobabili kodwa ningaluphenduli ucansi lube ‘wumsebenzi’ onzima ngoba ngeke yakheke ingane kuleso simo. Udokotela owungoti kulokhu, uDkt Lee Hickok oyi-Endocrinologist, uthi okunye okubalulekile wukuthi nina nobabili nibe sesimweni esikahle ngokomqondo. Ukukhathazeka komphefumulo koyedwa wenu, kuzokwenza ukuthi kube nzima ukuthi kwakheke ingane njengokufisa kwenu. Umzimba ocindezelekile nokhahlamezwe yizinkinga zomphefumulo, kuba nzima nokuthi wenze umsebenzi wokubamba ingane.  Nakhu okunye ongakwenza: Hambela kude namaLubricants namathe -AmaLubricants namathe kuyawadambisa amandla embewu kowesilisa. Ifika kowesifazane isikhathele futhi isijutekile. Kungcono uhambele kude nalokhu uma nizama ukukhulelwa.  Yenzisise inkonzo yokundlalela ucansi -Uma ngempela nifuna ingane, ucansi nendlela enilwenza ngayo ibalulekile. Ukugxila kakhulu esendlalelweni salo kubalulekile ngoba kwenza owesifazane aswakame ngendlela ezokwenza ukuthi kuqambe kufika imbewu, abe eseshelela ngokwanele nayo ishelele kahle iyophihliza iqanda ukuze akhulelwe. Ukuwaqazisa nje kwenza izindawo eziningi ezingaphakathi ebuntwini bowesifazane zingajabuli, ithi noma ifika imbewu ingasheleli kahle, ibhambe iphinde iziphumele.  Yazi izinsuku zokuvuthwa kwakho (Ovulation) -Lokhu ungakwenza kahle ngokubambisana nodokotela wakho ozokusiza ukubala izinsuku zokuya esikhathini, bese ekubalela nokuthi yiziphi izinsuku okumele ungaphuthi ngazo ukuzijabulisa ngocansi.  Ningalwenzi ucansi lube yisicefe -Ongoti bathi izithandani ezisuke zifuna umntwana ziyalenza iphutha lokuthi zigcine sezenza ucansi ngoba kumele owesifazane akhulelwe, zikhohlwe wukuzijabulisa ngalo. Noma nifuna ingane kodwa awangaphumi lawo mazwi ngesikhathi socansi, hleze nowesifazane aluzwe selufana nomsebenzi okumele awenze. Qhubekani nizijabulise ngocansi ningalufuni kuphela uma senazi ukuthi owesifazane usesigabeni se-ovulation kuphela.  Izitayela zocansi - Baningi abakholwa wukuthi uma kumele owesifazane akhulelwe, kumele kuhlale kungowesilisa ongaphezulu ukuze imbewu yakhe ingene kahle. Odokotela bathi ngamanga lawo, cishe zonke izitayela zilungile ukuthi owesifazane angakhulelwa. Bathi kuba wukuphazima kweso ukuthi imbewu yowesilisa ibhukude ifike lapho kufanele khona. Noma ngabe owesifazane ungaphezulu akusho lutho, imbewu iyakwazi ukutshuza nalapho.