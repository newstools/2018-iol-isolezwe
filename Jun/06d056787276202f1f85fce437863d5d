Lokhu kushiwo uConstable Lihle Mlotshwa woPhiko oluphenya amacala odlame emndenini, oluvikela izingane, luphenye namacala athinta ucansi, iFamily Violence, Child Protection and Sexual Offenses Unit (FCS), ngesikhathi kunemashi yezingane ezifunda ezinkulisa zaKwaNgcolosi, izolo. Izingane bezinxusa umphakathi ukuthi uzivikele okuhambisana nomkhankaso wesonto lokuvikelwa kwezingane, iChild Protection Week. UConstable Mlotshwa uthe umzali akangayizibi ingane uma imtshela ukuthi kubuhlungu esithweni sangasese ngoba kungenzeka ukuthi inukubezwe ngokocansi. “Izingane azikwazi ukukhuluma zichaze konke futhi ziyakhohlwa. Kuyenzeka ikhohlwe uma ingamboni lowo muntu kodwa uma eqhamuka ikhumbule. Uma seyifike emaphoyiseni isho ukuthi yamtshela unina ukuthi kubuhlungu waziba, thina sibopha umzali,” kusho yena. UNksz Sinegugu Ngobese wophiko olukuMasipala weTheku, i-Environment Affairs, olubheka ukuthi izakhiwo nemvelo okuseduze nezinkulisa akuyibeki yini engcupheni impilo yezingane, uthe ukufundisa izingane enkulisa engaphephile kuwukuhlukumeza ilungelo lengane. “Inhloso yophiko ukubheka ukuthi amathoyilethi asesimeni futhi ayisibalo esanele abafundi, ikhishi lisesimeni, isikhotha nezihlahla eziseduze ngabe kunqunyiwe yini ngeke kwenzeke kuqhamuke izilwane ezingalimaza izingane. Konke lokhu kuyingxenye yemithetho elawula idolobha, asikwenzi ngoba sifuna ukuhlukumeza abanikazi bezinkulisa,” kusho yena. UNksz Busi Dladla, osekomitini likasoseshini wezinkulisa wakule ndawo, uthe abazali kumele baqaphele omalume abahambisa izingane  ezinkulisa. “Ngaphandle kokubheka ukuthi imoto isesimeni futhi inamaphepha afanele,  mzali yiba nesiqiniseko sokuthi umalume akadluli emathaveni nengane ngoba izingane zibuka akwenzayo bese zicabanga ukuthi kuhle,” kusho yena