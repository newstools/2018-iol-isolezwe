AKUVUMI ngisho ayibuke indlu okushe kwangqongqa kuyo indodakazi yakhe eneminyaka ewu-19, eshone igoyise isoka KwaDukuza kuleli sonto. UNksz Gugu Dludla (35), obengekho ngesikhathi kwenzeka lokhu, uthi uvuswe wucingo ngeSonto ekuseni obemshayela emazisa ukuthi indodakazi yakhe uLuwiza Dludla (19) yaseZimpempeni nesoka lakhe bokheleke ngomlilo ezintatha ngeSonto. ULuwiza ushone endleleni ebheke esibhedlela, isoka lona lisesimweni esibucayi esibhedlela. “Angazi kahle ukuthi kwenzekeni ngoba bebelele ekamereni lami kodwa akushanga lutho kulo. Into eshile yizintambo zikagesi naphezu kwefriji. “Kuyisono ukuba nemidlinzo kodwa kukhona izinto ezingashile okufanele engabe zishile nazo. UNkulunkulu kuphela owaziyo, sesibonga nokuthi kukhona osindile phakathi kwabo,” kusho uNksz Dludla. Uthe lesi yisilonda esisekude ukuphola ngoba uLuwiza bekuyindodakazi yakhe yokuqala yokugcina njengoba enganazo ezinye izingane. “Angazi ngizophinde ngingene kanjani kule ndlu. Angazi noma kusazohlaleka yini lapha ekhaya emuva kwaleli bhadi. Ngihlukumezekile. Kuningi ebengisakubheke kuye ngoba ubenza izifundo zeTourism yize ebesaphazanyiswe wukugula,” kubalisa uNksz Dludla. Ilungu lomndeni wesoka elicele ukungadalulwa amagama, lithi lishaqekile ngoba kwehla lesi sigameko nje bebazi ukuthi basendlini yesoka (31). Udadewabo omncane wesoka, ohlala nalo kubo, uthi bebezwana futhi akukho akubona kuyinkinga ngelanga abagcine ngalo. “Ngaqala ngayobheka endlini yakhe kuqala ngesikhathi ngivuswa kuthiwa sebetholwe besha nendlu. Angazi bahamba nini ngoba ngabagcina bekhona. “Ngisadidekile ngoba nomuntu oshile unengane futhi uyena osebenzayo la ekhaya. Kodwa sesilinde yena ukuthi asichazele kahle ngokwenzeka uma esephapheme,” kusho udadewabo wesoka. Ukushona kukaLuwiza kushiye namalungu omphakathi ekhala. ULuwiza ubengomunye wabalandeli bomculi kamaskandi uStezie Mhlanzi weMabayeni Amahle. UStezie uthe bagqemeke ingozi engeqiwantwala ngokudlula emhlabeni kukaLuwiza. Amaphoyisa aKwaZulu-Natal asiqinisekisile isigameko. Okhulumela amaphoyisa uCaptain Nqobile Gwala uthe kusaphenywa. “Imbangela yokusha ayikakaziwa okwamanje kodwa uphenyo luyaqhubeka,” kusho uCaptain Gwala. IMeya yaKwaDukuza uMnuz Ricardo Mthembu ithe umasipala uthole ngomzuzu wokugcina ngalesi sigameko ngenxa yemigudu elandelwayo bekungaselula ukuthi kufakwe isandla okwenze wakhipha ephaketheni lakhe.