BAFISA  kungenele uhulumeni abafelokazi asebehlale iminyaka ehostela eliKwaDabeka eClermont, iKK, abakhishwa kuleli hostela ngoba kuthiwa abayeni babo sebashona. Laba bafelokazi bathi kuneqeqebana lamadoda eselivele lingene ezindlini zabo, likhiphe izimpahla zabo bese kufakwa amanye amadoda. Omunye walaba bafelokazi ongathandi kugagulwe igama lakhe, uthe bakhishwa nje bese kunesikhathi eside betshelwa ukuthi abaphume baphele ngoba abayeni babo abasekho. “Umbuzo wethu wukuthi sizophuma sibhekephi ngoba sinezingane abayeni abasishiya nazo sihlala la, siyasebenza sizamela zona njengoba oyise bengasekho,” kusho omunye wabafelokazi. Uthi enye into eyenza kube nzima wukuthi zona lezi zingane zifunda ezikoleni ezingomakhelwane baleli hostela. Ngesikhathi leli phephandaba lizifikele kuleli hostela, lifike kuBlock B4 izingubo zomunye umfelokazi  zilaxazwe emnyango kwashintshwa okhiye okusho ukuthi sekungene omunye umuntu endlini. Lo mfelokazi uthe ukhishwa nje, wayeqale ukuhlala kule ndawo ngo-1990. “Ukuhlukumezeka kuqale ukwenzeka sekushone umyeni wami ngo-2014, kuze kube yimanje. “NgoMgqibelo odlule, ngabo-10 ebusuku kufike abantu bezongitshela ukuthi angiphume ngiphele endlini.” Uthe lolu daba uze wayolubika nakuNsumpa ophethe kuleli hostela okwakuhlala kulo amadoda kuphela ngezikhathi zobandlululo. “Anginqabile ukuphuma nezingane zami kodwa ngifuna ukwazi ukuthi ngizophuma ngibhekephi?” kusho lo mfelokazi onxuse ukuba angashuthwa futhi angadalulwa ukuthi ungubani ngenxa yokusaba ukubulawa. Nomunye umfelokazi, oficwe eqhatha usizi futhi engayile emsebenzini, uthe yena washiywa umyeni wakhe kule ndlu ngo-2012 kodwa waqala ukusatshiswa ngokuthi aphume ngonyaka olandelayo. “Sekunabantu besilisa asebefakwe endlini yami. Kuthiwa angiphume ngoba angikwazi ukuhlala nomuntu wesilisa futhi mina ngangingashadile nomyeni wami. Bayangixaka ngempela ngoba nginesitifiketi somshado nesokushona komyeni wami. Angazi ngempela ngizokwenzenjani. “Nasemsebenzini angisayi ngoba angifuni izimpahla zami zikhishelwe emnyango ngingekho endlini yami,” kusho lo mhlali. Uthe ukube uhlala yedwa ubezozama ukuyoquba ezihlotsheni kodwa inkinga unezingane nabazukulu asehlala nabo. Kuthintwa iphini likasihlalo waleli komiti, uMnuz Pat Gumede, liphike lalala ngomhlane ukuthi kunabantu abakhishwa ngoshova ezindlini zabo. “Ayikho leyo nto. Thina kunenqubo esiyilandelayo. Abekho nje esibaxoshile,” kushaya ngezinqamulelayo uGumede. Leli phephandaba lisuke ehostela, laqonda emahhovisi kaNsumpa, elingatholakalanga igama lakhe ngoba wenqabile ukuphawula. “Khulumani nongiphethe emahhovisi akhe aseShell House uThula Phakathi, mina angivunyelwe ukukhuluma nabezindaba.” Kuthintwa ihhovisi likaPhakathi, obambe ucingo yize kunguye obhekene nezaseKK kodwa ucele kuthintwe okhulumela uMasipala, uMnuz  Mandla Nsele, okuvele ukuthi uselivini, kanti nocingo lukazakwabo uNkk Gugu Silana belukhala lungabanjwa.