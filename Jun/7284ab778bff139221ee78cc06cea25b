SISHUBILE isimo ebandleni lamaNazaretha asethempelini laseSandanezwe eGoli, ngenxa yombango wemali. Lezi zinsolo zivele ngenxa  yokungaqondakali ngokwenzeke emalini ebiqongelelwa. Imithombo esonta kuleli thempeli ithi sekunesikhathi le mali yacelwa ngumshumayeli webandla, uMnuz Sfiso Mkhabela, ukuba asizwe ngamakholwa ukuze alobole. Kuthe kusakhokhwa leyo mali ebiqoqwa kanzima, waphinda wacela ukuthi kushaywe itafula, kuqoqwe eyokuqedela umuzi womholi webandla, inkosi Mduduzi 'Nyazilwezulu' Shembe. Amakholwa axoxe neSolezwe ngeSonto, athe abekhokha oR200 kuya phezulu. “Besingenankinga ngeyokuqoqa imali yokuqedelwa kokwakhiwa komuzi woNyazi ngoba olwethu. “Kushoda izindlu zamakhosikazi nobaba okufanele zakhiwe eceleni kwalo omkhulukazi woNyazi,” kuchaza umthombo wokuqala. Umthombo wesibili, uthe mayelana nemali yokulobola bebenenkinga ngoba yinto engenziwa esontweni kodwa bayikhokhile kusukela ngonyaka odlule. Imithombo ithi kudideke wonke umuntu uma uMkhabela esethenga imoto, iToyota Corolla 160i, kade ecele ukunikelelwa ekankosikazi. Lokhu sekwenze ukuthi amalungu ebandla abone sengathi kudlalwa ngawo, asefuna kungenele ubuholi bebandla. “Ngesikhathi sisaphethwe ngumphrofethi uXaba (Benedict) yakhiwa indlu, waze wayiqeda phezu kokuba ayeseshiyile esontweni lethu. UMkhabela yena uthenga imoto,” kukhala umthombo. Ethintwa uMkhabela ubhoke ngolaka wathi akanalo ngisho ibhayisikili. “Bayangisukela angazani namali. Ngisola * .... (emgagula), akuyena lo owumthombo wenu? Yacelwa imali yokuqedela umuzi woNyazi. Kodwa akulona udaba lwamaphepha lolo,” kusho uMkhabela. Uphinde waphika ukuthi wacela neyokulobola. UXaba okunguyena owakha umuzi woNyazi uthe akukho angakukhuluma ngezindaba zakweminye imizi njengoba esaphuma eSandanezwe kodwa uke wezwa ukuthi kulungiswa eyokuqedela umuzi. Lo msindo uqhamuka ngemuva kokuthi uXaba kade evakashele ithempeli eMaqhaweni khona eGoli ngeSabatha elidlule, okwenze abanye bacabanga ukuthi usebuyela eBuhleni. “Sisaxoxa ngalokho kodwa akukho sinqumo esithathiwe,” kusho uXaba. Okhulumela uhlangothi lwaseBuhleni, uMnuz Thokozani Mncwabe, uthe uma amakholwa enenkinga, awabike ekomitini noma abikele uNyazi uqobo. Uthe ibandla alinawo umngomo wokulobolela umuntu. "Uma phela umuntu elotsholelwa yilo kusho ukuthi lowo nkosikazi ngowebandla. Noma ngubani omfunayo unelungelo lokumthatha ngoba owakhe,” kuphetha uMncwabe.