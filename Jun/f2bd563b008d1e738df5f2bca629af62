UNksz Nonjabulo Mncwabe, ofunda e-UKZN eHoward, ugonyuluke ngokuthi ngonyaka odlule udlwengulwe umuntu obewumngani wakhe omnike indawo yokuhlala. Uthe akakwazanga ukukhuluma ngale nto ngenxa yokuthi yamkhubaza emoyeni ngoba engazitsheli ukuthi umuntu asondelene naye angamenza into enje. Uthe uze wakwazi ukukhuluma ngalesi sehlo okokuqala njengoba bekunenkulumo ngalesi sihlava sokuhlukunyezwa kwabesifazane izolo ngesikhathi kuhlangene izitshudeni eziphuma emanyuvesi ehlukene nezikhulu zezinhlaka ezehlukene eCoastal TVET College kwa-V eMlaza. Esinye isitshudeni, u-Amanda Zoleka, siveze ukuthi sathwalwa sifunda uGrade 10 sathola ukuthi nguyise owayehlele ukuthi amshadise esemncane. Sesishadisiwe  sakhulelwa, saphuphunyelwa isisu sineminyaka engu-15. Sesisesibhedlela sathola usizo lwabezenhlalakahle sakwazi ukuphuma kulo mshado. Uthishanhloko weCoastal College eThekwini, uMnuz S B Ndlovu, uthe abazali kumele banakekele izingane zabo bahlale nazo ukuze bakwazi ukubona ukuthi yiziphi izingqinamba ezibhekana nazo zonke izinsuku. IPhini likaNgqongqoshe weMfundo ePhakame kuzwelonke, uMnuz Bhuti Manamela, livule lo mcimbi ngokuthi licele ukuthi kube nomzuzu wokuthula, kukhunjulwa bonke abesifazane ababulawa amadoda abebethandana nawo kubona abale uZolile Khumalo owayefunda eMangosuthu  noJabulile Nhlapo owayefunda e-Unisa, eVanderbilpark. “Ukubulawa kwabantu besifazane abayizitshudeni kuyalikhinyabeza izinga lezemfundo njengoba ukuhlukunyezwa kwabantu besimame kungenye yezinkinga esibhekene nazo emanyuvesi. Njengoba kuqala inyanga yabantu abasha sizosebenzisa le nyanga ukuqwashisa izitshudeni ngokubhebhetheka kokuhlukunyezwa kwabantu besifazane emanyuvesi.” Uthe bazoba nezinhlelo ezibonakalayo ukuqinisekisa ukuthi kuyaliwa nokuhlukunyezwa  kwabantu besimame emanyuvesi. “Lezi zinhlelo sizoziqala kuwo amanyuvesi sithi: ‘phansi ngokuhlunyezwa kwabantu besimame, phansi,  phansi ngama-blesser phansi.’ Sithi sekwanele ngokuhlukunyezwa kwabantu besimame.” Kuwona lo mcimbi kukhonjiswe nomdlalo washashalazi othi  iKomeng, obhalwe waqondiswa umlingisi wakuleli uSello Maake kaNcube. Ekhuluma neSolezwe uthe i-iKomeng indlela akhethe ukukhuluma ngayo nabantu besilisa. “Ngalo mdlalo waseshashalazini  ngifuna ukunika abantu besilisa umyalezo ngoba kungathi kukhona izinto ezibakhathazayo abangakwazi ukukhuluma ngazo. Ngalo mdlalo ngiphinde ngikhuze abantu besilisa abenza imikhuba emibi emizimbeni yabantu besimame njengokubadlwengula. Ngifisa bazi ukuthi kabanalo igunya lokuzenzela noma yini emzimbeni yabantu besimame,’’ kusho uSello. Izitshudeni zasemanyuvesi ehlukene zisebenzise leli thuba ukuthi zigonyuluke ngezinye zezinkinga asebhekane nazo zokuhlukunyezwa.