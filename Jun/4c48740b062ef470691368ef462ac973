UDUTSHULWE kusaqhubeka umdlalo abengunompempe kuwo owesilisa wase-Elsies River, eKapa, okusolwa amaqembu ezigebengu ngokubulawa kwakhe. UMnuz Brandon Solomons (37) ushonele enkundleni ngemuva kokudutshulwa ehlweni emdlalweni abavolontiye ukuba ngunompempe kuwo ngeSonto ntambama. Ilungu lomphakathi elibone lesi sigameko, uMfundisi uJohannes Weilbacht, lithe izingane ebezidlala zisabalale inkundla yonke zibaleka zibheka indawo ezingacasha kuyo ngesikhathi izigebengu zivulela inganono. "Bengisiza owesilisa okhubazekile ngesikhathi ngizwa omunye ethi sekuwe umuntu enkundleni, Ngiphuthume kuyena ngamthola kuphuma igazi emlonyeni. Ngemuva kwemizuzu emihlanu ubesesishiyile emhlabeni," kusho uMfundisi. USolomons, onezingane eziwu-7, kuthiwa ubethandwa emphakathini futhi ubaziwa ngomsebenzi wakhe wokusiza intsha ngokuyiqeqesha. Udadewabo uNksz Chesline Solomons (31) uthe bafike endaweni yesigameko ngemuva kwemizuzu elishumi bamufica eseshonile ngemuva kokwaziswa umphakathi. "Sisashaqekile ngalesi sigameko ngoba konke kwenzeke ngokuphazima kweso. Ubewumuntu olungile emphakathi, inhliziyo kaMa ibuhlungu kakhulu ngalento eyenzekile" kuchaza yena. Okhulumela amaphoyisa eKapa uLieutenant-Colonel Andr√© Traut usiqinisekisile lesi sigameko wathi amaphoyisa asaphenya ngokubulawa kowesilisa oneminyaka engu-37 odutshulwe enkundleni yebhola kuMelton Avenue, e-Elsies River. "Akukaboshwa muntu njengamanje," kusho yena. Udadewabo uqhube waveza ukuthi uSolomons ubezifela ngebhola njengoba aqala ukulidlala eneminyaka ewu-12 futhi ubezisebenzela. Uthe lesi sigameko siwuthusile umphakathi ngoba ubengelona ngisho ilungu leqembu lezigebengu. Daily Voice