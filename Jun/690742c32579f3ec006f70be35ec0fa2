UHlengiwe ubesendleleni eya eMandeni ngoLwesihlanu ebusuku lapho ebeyonandisa khona emcimbini i-AfriGospel Unite Festival ngesikhathi ehlelwa yingozi. Ekhuluma neSolezwe izolo ekuseni uthe ubehamba ngeToyota Corolla eqeda kudlula egaraji lakwaTotal emgwaqweni uP415 uma usuphumile kuthelawayeka uN2. “Bekungabo-8 ebusuku ngiphambana neloli. Kuthe emva kwalo kwavumbuka iCorsa emhlophe yeza emzileni wami. Ngizamile ukuyivika ngoba besizoshayisana mahlanze yabe isingishayisa eceleni. Imoto iphoseke eweni,” kusho uHlengiwe. Uthe ubehamba nasebenza nabo abathathu kanti imoto ilimale yaphela. “UNkulunkulu ube muhle ngoba akekho kithi olimele. Kufutheke ama-airbags isicabha sami sangakwazi ukuvuleka ngaze ngaphuma kwesomgibeli. Sizamile ukunyuka kumnyama kunjalo saze sayofika emgwaqweni. Umshayeli weCorsa ubenganuki utshwala kodwa ubedakiwe.” Kuthiwa ubesazimisele ngokuyocula ngoba ubezibona engalimele. Uthe uyile esibhedlela wafike wahlolwa ngoba ubetubekile, useluleme ngokugcwele manje. “Asazi sisinde kanjani. UNkulunkulu esimkhonzayo ube muhle.  “ UHlengiwe Mhlaba uzonandisa emcimbini weSolezwe, Intandokazi ezoba se-Olive Convention Centre ngoMgqibelo. Amathikithi omcimbi asedayise aphela.