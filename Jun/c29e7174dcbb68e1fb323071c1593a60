IBHANGE loMbuso lingase libe ngaphansi kukahulumeni, uma imibono nemibono yabantu ezothatha isinqumo ngalokho igcine ilalelwe. Lokhu kulandela isicelo sePhalamende sokuthi kube khona imibono 
evela emphakathini ngalolu daba. IPhalamende lishicilele umbiko limema umphakathi ukuthi uphawule ngalo mthethosivivinywa ophakanyiswe umhloli 
we- EFF, uMnuz Julius Malema ngenhloso yokwenza ushintsho ebhange loMbuso. Lokhu kuqhamuke ngemuve kwesiphakamiso esenziwe yiphini likamengameli we-EFF, uMnuz Floyd Shivambu, sokuthi kwenziwe uguquko kwi-Banks Act ukuze izinkampani zikahulumeni zingabi nayo inkinga ukubhalisa nokwenza ibhizinisi namabhange. UMalema uphawula ngalolu hlobo nje, kusaphele izinyanga eziyisithupha i-ANC yathatha isinqumo engqungqutheleni yayo kazwelonke ka-54, eyayiseNasrec, lapho yaphakamisa khona ukuthi ibhange loMbuso kumele libe ngaphansi kuka hulumeni. Ngokombiko wephalamende, ibhange 
leli linosomabhizinisi abangu- 650 abanengxenye kulona kunohulumeni. Lo mthetho 
uhlose ukuthi 
uhulumeni kube uyena kuphela oba namasheya kuleli bhange. Unikeza umengameli amandla ngokubambisana noNgqongqoshe wezeziMali nePhalamende lokuqasha ozophatha leli bhange, amaphini omphathi 
nabanye abaqondisi baleli bhange. Imibono yomphakathi iqale ukwamukelwa ngoMeyi 28 kanti izokwamukelwa kuze kube izinsuku ezingu- 30. Okunye okusezinhlelweni zePhalamende, ukuqhamuka nokuphasisa umthetho wokuthatha umhlaba ngaphandle kwesinxephezelo, emva kokuthi lokhu kuphakanyiswe uMalema ekuqaleni konyaka.