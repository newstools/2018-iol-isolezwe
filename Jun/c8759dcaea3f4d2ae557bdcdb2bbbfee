Ngaphandle kwamacala okukhwabanisa athinta ama-ATM, amaphoyisa asePinetown aveza ukuthi athola izikhalo kubantu abehlukene abakhwabaniselwe imali ikakhulukazi kusetshenziswa amaselula. Okhulumela amaphoyisa KwaZulu-Natal uLt Colonel Thulani Zwane, uthe isikhathi esiningi abasuke beqoliwe bathi bathola ucingo oluvela kumuntu osuke ezenza osebenzela inkampani yamaselula bese ethi kukhona ozama ukushintsha inombolo yakhe yocingo athembise ukusiza umnikazi weselula acele imininingwane yakhe. Ngemuva kwemizuzu embalwa umnikazi weselula uthola umyalezo kwiselula yakhe uveza ukuthi sekukhishwe isamba semali ethile kwi-akhawunti yakhe. UZwane uthe kwesinye isigameko umnikazi weselula wathola ucingo oluvela kowesifazane ethi ushaya kwenye inkampani yamaselula kanti lo wesifazane wayefuna ukumbongela umnikazi wocingo ngokuthi kukhona asekuwinile kule nkampani yamaselula. “Yize kwakuthiwa umnikazi weselula uwinile kodwa owayeshaye ucingo wathi kunemibandela yokuthi akaqale afake i-airtime ka- R60. Ngemuva kokuthi umgilwa eseyifakile i-airtime, wathola olunye ucingo luvela kowesifazane obeshaye ucingo ethi akacishe ucingo imizuzwana ngaphambi kokuthi abuye aluvule. Ngesikhathi eseluvula umgilwa lwalungasadonsi. Ngemuva kwesikhathi wathola imiyalezo ngemali esikhishwe kwi-akhawunti yakhe ebhange,” kuchaza uZwane. Enye indlela okuthiwa isetshenziswa abaqolayo wukufaka izikhangiso zezimpahla ezidayisayo ezinkundleni zokuxhumana noma emaphephandabeni. Uma umthengi ekhombisa intshisekelo yokuthenga okukhangisiwe iqola lifuna  ukukhokhelwa ngaphambi kwesikhathi. Uma sekukhokhiwe umdayisi uyabaleka noma aqhamuke nezaba ngokuletha impahla esikhokhelwe. UZwane uthe ukunyuka kwalezi zigameko kwenza amaphoyisa akhathazeke kanti anxusa umphakathi ukuthi uqaphele. Kucelwa noma ngubani ongaba nolwazi olungaholela ekuboshweni kwabaqolayo ukuthi axhumane noLt Colonel Mwelase ku-079 5000 402 noma uSgt Babalwa Mqedlana ku-072 193 8718.