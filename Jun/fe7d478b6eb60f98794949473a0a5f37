KUCISHE kwavalwa ngehlahla emndenini wakwaChili eSavanna Park eMariannhill ngezintathakusa zayizolo, ngesikhathi uphahla luwela phezu kwawo. Kulesi sigameko kushone indodakazi yakhona uMpume (27) nendodakazi yayo, uSbahle (2), abadilikelwe wudonga kwathi indodana yakhona nomunye umzukulu baphuthunyiswa esibhedlela sendawo iRK Khan kukubi. Ngokusho kwendodakazi yakwaChili, ebingekho ngesikhathi kwenzeka lesi sehlo, uNksz Dudu Chili (32), unina wabo nomunye umfowabo bebelele kwelinye ikamelo elingadilikanga. Uthe lesi sehlakalo senzeke ngezithuba zabo-2.30 ekuseni njengoba unina emthinte ngaleso sikhathi, ekhala maqede wamazisa ukuthi sekwenzeke lesi sigameko kubo. “Ngisuke ngaleso sikhathi lapho ngisebenzela khona e-Eastern Cape ngaphuthuma ekhaya. Ngempela ngifice isidumbu sikadadewethu nesengane yakhe sezisongwe ngezingubo, sebethuli. “Bezilimale kabi ekhanda nasemzimbeni njengoba bezigxotshwa ngama-blocks, ama-tiles namapulangwe,” kusho uNksz Chili. Yize Isolezwe NgoMgqibelo lifike izidumbu seziphuthunyiswe emakhazeni kodwa omakhelwane bebematasatasa bekhipha amapulangwe, ama-tiles nama-blocks adilike kule ndlu. UNksz Chili usole umakhi obelungisa uphahla lwalo muzi. “Umakhi wokuqala wahluleka ukufaka ngendlela uphahla. Saphoqeleka ukuba siqashe omunye, okunguye owafike waluqaqa uphahla, walufaka kabusha kanti seluzolimaza izingane zakithi,” kusho uNksz Chili. Uthe uzame kaningi ukuthola umakhi kodwa izingcingo zabo akazibambi. UNksz Chili uthe balahlekelwe kakhulu ngokushona kukaMpume ngoba ubebambe elikhulu iqhaza emndenini njengoba naye ebesebenza engu-cashier esitolo sakwaShoprite eChatsworth. Uthe nakuba bengakazi ukuthi abashonile  bazofihlwa nini kodwa base phezu kwawo amalungiselelo omngcwabo. Okhulumela amaphoyisa aKwaZulu-Natal uColonel Thembeka Mbhele usiqinisekisile lesi sigameko.