SEKUQUBUKE umsindo ngengoma yokuvalelisa uMjik’jelwa “Ichalaha likaShafuza” Ngubane obefihlwa ngeledlule kubo kaJikijiki KwaMaphumulo. Ababangayo ngoMjik'jeli noMbazwencane. UMjik'jeli usola uMbazwencane ngokuntshontsha ingoma yakhe abeyiqophile efisela uMjik’jelwa ukululama okusheshayo. Kuthiwa akasabhekani uMjik'jeli noMbazwencane ngenxa yokuthi uMbazwencane uyishintshile le ngoma wafaka izinhlamvu zokuvalelisa kuMjik’jelwa, kungavunyelwene. Imenenja kaMjik’jeli, uGodolunenkume Shezi, uthe uMjik’jeli ubeqophe ingoma yokufisela uMjik’jelwa ukuthi alulame ebingakaphumi. UMjik’jeli udume ngokuculisa okukaMjik’jelwa futhi wakhululwa uyena uMjik’jelwa ukuthi acule ushuni wakhe. Kuthiwa uMbazwencane ushintshe ingoma kaMjik'jeli kwaba eyokuvalelisa bengavumelene noMjik'jeli. Lokho kuthiwa ukwenze ngoba iqoshwe estudiyo sakhe uMbazwencane. Uyiphendule ngokuthi lapho kucula khona uMjik'jeli efisela uMjik’jelwa ukuthi alulame, afake izwi lakhe (uMbazwencane) ethi alale ngokuthula uMjik’jelwa. Izinsimbi ziyefana futhi nezwi likaMjik’jeli likhona kodwa inqanyulwe lapho efisela khona Ichalaha likaShafuza ukuthi lilulame. Imenenja kaMjikijeli uGogolunenkume Shezi, ithe isenzo sikaMbazwencane sibaqhathe nabalandeli beChalaha likaShafuza. “Inkinga esinayo manje eyokuthi kunabalandeli bakaMjik’jelwa abasigxekayo ngalesi senzo. Babona sengathi sizama ukugqama ngoMjik’jelwa njengoba ingoma iphume ngoLwesihlanu okuwusuku ashone ngalo. Thina sisazobuyela estudio sivalelise kahle kwiChalaha likaShafuza. Okwamanje besisahlonipha isifo esivelile kwaNgubane. Besingeke sikhiphe ingoma lisanda kushona sengathi bese sivele silindele lokho,” kusho uGodolunenkume. Uthe nabo bathukile sebezwa kuthiwa uMjik’jeli usekhiphe ingoma yokuvalelisa uMjik’jelwa ngoLwesihlanu ngoba bebengayazi. UMbazwencane eziphendulela uthe: “Ngenxa yokuthi vele sijwayele ukusebenza noMjikijeli bengingazitsheli ukuthi akuzoba nenkinga uma ngiphendula ingoma yakhe kube eyokuvalelisa. Okuphinde kungimangaze ukuthi angikufihlanga ukuthi ingoma ekaMjik'jeli. Sengididekile, angisazi kumele yini ngiphinde ngisebenze noMjik'jeli njengoba sekuvela izindaba ezinje.” Uthe isikhalo sikaGodolunenkume uyasazi ngoba naye umthintile wamazisa ngaso, ubengaqondile ukubanyathela amakhona. 