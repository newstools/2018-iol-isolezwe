Ikhomishini ebhekelele ukuvikelwa kwamaLungelo, iNkolo, namaSiko, ebihleli eThekwini izolo, ithe udaba lokugundwa kwezingane ezisonta kwaShembe selufinyelele esigabeni esibucayi, esidinga ukuthi kuvulwe amacala. USihlalo wale Khomishini, uNkk Thoko Mkhwanazi-Xaluva, uthe isigameko sabafundi okuthiwa bashenyulwe ngamaphoyisa kwaMaphumulo Primary,  sikhombisa ukuthi bekuzokwenzeka kube nomfundi ozolimala uma enqaba. “ENingizimu Afrika kunenkinga yokuthi  amaphoyisa awakwazi ukufinyelela ezindaweni adingeka kuzo ngesikhathi kodwa KwaMaphumulo wona lawa maphoyisa ashodayo, abe nesikhathi sokuya esikoleni ayoshemula abafundi, okumele ngabe abagundi ngenxa yenkolo yabo.  Ngokubona kwami sesiphelile isikhathi sokuthi lolu daba silokhu silukhuluma, sekumele kuvulwe amacala, abeqa umthetho baboshwe,” kusho yena. Uthe uMnyango wezeMfundo kuleli wakhipha isekhula wazisa othisha ukuthi izingane ezisonta kwaShembe bangazishemuli. “Kusukela yakhiswa le sekhula sithola imibiko yokuthi kunothisha abasaqhubeka. Besisawunike isikhathi sokuthi ufundise othisha, uphinde ubalekelele ekutheni baphume kulo mkhuba. Umnyango uyabikelwa ngothisha abephula umthetho kodwa akekho noyedwa oseke wathola isijeziso noma waqondiswa ubugwegwe. Sisakhuza othisha, sekungena amaphoyisa nawo enza okufanayo. Sekwanele, ngizowavulela icala ngiphinde ngibikele ukhomishana wawo kulesi sifundazwe,” kusho 
yena. UMnuz Thabo Sambothi woMkhandlu ovikela ukuhlukunyezwa kwamaNazaretha, uthe akukakaze kuvele ukuthi abafundi abashenyulwayo basuke benezihluthu ezingaklanyiwe. UMfundisi Joseph Mhlongo waseGinyezinye uthe: “Kuyaxaka nakho ukuthi kungathiwa izinwele bezizinde. Kungani kuyizinwele zabantu abamnyama kuphela okukhalwa ngobude bazo, asikaze sizwe kukhalwa ngezezinye izihlanga. Uma ingane ifike nezinyawo ezingcolile esikoleni, ziyanqunywa?  Noma iyatshelwa ukuthi ayiyogeza, nasezinweleni akube yinto efanayo.” UMnuz Scelo Khuzwayo, okhulumela uMnyango wezeMfundo kulesi sifundazwe, uthe asikho isikhalo asebeke basithola ngothisha abaphule umthetho. UColonel Thambeka Mbele okhulumela amaphoyisa kulesi sifundazwe, uthe ubengakaze ezwe ngalolu daba, wathi umphathi siteshi wamaphoyisa osabambile usazoluphenya.