Esithangamini nabezindaba eThekwini izolo, uMbhishobhi Bheki Ngcobo webandla laseZayoni oyingxenye yabaholi bezenkolo nosomabhizinisi abaseka lowo obengumengameli wakuleli uMnuz Jacob Zuma, uthe sebethathe isinqumo esithi alikho ivoti eliya kuKhongolose uma umhlaba ungakabuyiswa. “Kuzomele futhi ubuholi be-ANC obukhona buyeke ukuhlukumeza uZuma bulokhu bumkhandela amacala ngoba indlela yokunqoba ukhetho incike kuyena uZuma,” kusho uNgcobo. Uthe bazoqhubeka nokumeseka uZuma kuze kufike ekugcineni. “UZuma uyena kuphela umuntu obezokwazi ukuxazulula indaba yomhlaba njengoba esekhishiwe esikhundleni mancane amathuba okuthi umhlaba ubuye,” kusho uNgcobo. Ukusho lokhu  ngesikhathi bethula izinhlelo zabo mayelana namalungiselelo omlindelo kaZuma njengoba kulindeleke ukuthi avele enkantolo ngoLwesihlanu ngamacala enkohlakalo athinta udaba lokuthengwa kwezikhali. Ebuza ukuthi bayithathaphi imali yokuqhuba imikhankaso yokweseka uZuma, uNgcobo uthe bacela kosomabhizinisi baphinde basebenzise izinsiza zamabandla abo. “Asizuzi lutho ngokweseka uZuma lokhu esikwenzayo sikwenza ngoba simthanda,” kusho uNgcobo. Umkhulumeli weMKMVA kuzwelonke, uMnuz Carl Niehaus, uthe amalungu omakadebona boMkhonto weSizwe azophuma ngobuningi bawo ezokwesaka uZuma owayenguKhomanda weMK. Uthe uzoza ecaleni likaZuma efake umfaniswano we-ANC. “Ubuholi besigungu esiphezulu senhlangano bashaya isikhala ngokuthi buthi akuvunyelwe ukugqoka izikibha zenhlangano emibuthanweni yokuseka uZuma esenkantolo,”  kusho uNiehaus. Umholi weBLF, uMnuz Andile Mngxitama, uthe uZuma ushushiswa ngoba nakho elwela abantu abampofu. “SiyiBLF sithi akayekwe phansi uZuma akuboshwe owayengumengameli wakuleli ngesikhathi sobandlululo uMnuz FW de Klerk ngamacala okuhlukumeza abantu,” kusho uMngxitama. UMnuz Nkosentsha Shezi weNafupa SA uthe bathenjiswa ukuthi izwe lizophumelela kwezomnotho uma kuphuma uZuma kodwa isimo siba sibi kakhulu kunakuqala. Uthe kusukela ephumile uZuma abantu sebekhokha intela ephezulu. Induna yamabutho uMnuz Innocent Mkhize uthe nabo bazobe bekhona bezoseka uZuma ngoba uyingxenye yamabutho. Uthe imvume yokweseka uZuma abazange bayithole koNgangezwe lakhe kodwa bameseka ngoba nakhu eyingxenye yamabutho. Umlindelo uzoqalwa ngokuthi kube nojenga lwezimoto ngoLwesine emini bese kuthi ntambama kube nomlindelo ozoqala ngehora lesithupha ntambama uphele ngehora lesithupha ekuseni ngoLwesihlanu. NgoLwesihlanu kuzoba nemashi ezosuka kuBotha iphele enkantolo.