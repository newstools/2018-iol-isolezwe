Ingqungquthela yokukhetha ubuholi obusha be-ANC esifundazweni kulindeleke ukuthi ibe soNgoye kule mpelasonto kusukela ngoLwesihlanu kuze kube yiSonto. Likhuluma nabezindaba eMgungundlovu izolo, elinye lamalungu anganeme, uMnuz Msizi Ngcobo, uthe udaba lokuncishwa kwabantu ubulungu, ukungabikhona kozinzo nokusabisa ngodlame kumele kuxazululwe ngaphambi kokuthi amalungu esifundeni zabo aye engqungqutheleni yesifundazwe. UNgcobo usole ubuholi besifunda sabo ngokuqhuba izinhlelo zombutho bungekho emthethweni ngoba isikhathi sabo sokuba sehhovisi saphela ngoNovemba. “Imihlangano yamagatsha esifundeni sethu ibibizwa wuhlaka olungekho emthethweni, okwenza kube nesikhalo ngokubamba kwamagatsha ethu iqhaza engqungqutheleni yesifundazwe. Njenge zishoshovu ze-ANC eMabhida sikubuka lokhu njengento ephambene nokuvuselela, ukwakha nokubumba inhlangano ngokweqiniso,” kusho uNgcobo. Esithangamini nabezindaba uNgcobo ubenamanye amalungu enhlangano ayisishiyagalombili azibiza ngethimba lezishoshovu ze-ANC. Uthe ithimba labo limele amagatsha awu-44, kwawu-88 aseMoses Mabhida. Amalungu e-ANC ezifundeni ezintathu iMabhida, Lower South Coast neHarry Gwala aphakamisa ukuthi ihlehliswe ingqungquthela yesifundazwe akhala ngokuthi abengavunyelwe ukuthi abambe iqhaza emihlanganweni yamagatsha nokuthi ayengavunyelwe ukubhalisa kodwa ebe engamalungu aqondile enhlangano. Kushaywe ikhwelo lokuthi akuhlehliswe izingqungquthela zezifunda ngemuva kokubulawa kwekhansela le-ANC eMsunduzi, uMnuz Mswawenkosi “Maqatha aziqobayo” Mchunu, namanye amalungu akwezinye izifunda okuhlanganisa neSouth Coast. Ubuholi besikhashana besifundazwe bubuhlakazile ubuholi baseMoses Mabhida bafaka ithimba lesikhashana. UMxhumanisi we-ANC eKZN, uMnuz Sihle Zikalala, uthe izikhalo ngamagatsha okusolwa ukuthi awazange ayibize ngendlela imihlangano yawo zizolalelwa namhlanje. UZikalala uthe sebebuhlakazile ubuholi baseMabhida bafaka obesikhashana. Uthe amagatsha aseMabhida aphase ucwaningo azovunyelwa ukuthi abambe iqhaza engqungqutheleni yesifundazwe.