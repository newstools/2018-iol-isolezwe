Abenkampani yonogada kule ndawo, iReaction Unit South Africa, baveze ukuthi baphuthume kule ndawo ngemuva kokuthola ucingo obeluvela kumalungu omphakathi ebika ngesidumbu. Okhulumela abakwaReaction, uMnuz Prem Balram, uthe bafice indoda eneminyaka elinganiselwa ku-25 ilele ibheke phansi eduze komjondolo inenxeba lokugwazwa emhlane. Eduze kwale ndoda kuthiwa kutholwe ummese i-okapi. Le ndoda kuthiwa itholwe ngaphesheya kwalapho kuhlala khona owayeyintombi yayo kanti uthe akazi ukuthi ibifunani kule ndawo ngoba kubo kuseNtuzuma. Kuthiwa intombi iveze ukuthi le ndoda ike yazama ukuxhumana nayo ngocingo ngeSonto ebusuku kodwa yangaluzwa ucingo yabona ukuthi ike yazama ukuyithinta. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuthi kutholwe isidumbu sendoda eneminyaka engu-25 sinenxeba lokugwazwa emhlane. Uthe umufi ugwazwe ngabantu abangaziwa kanti nembangela yokugwazwa kwakhe ayaziwa. “Kuvulwe icala lokubulala emaphoyiseni aseVerulam,” kusho uColonel Mbele.