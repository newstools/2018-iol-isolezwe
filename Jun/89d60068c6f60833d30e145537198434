BEZIQINILE ezokuphepha emngcwabeni wesilomo sikamaskanda uSibongiseni “Mjik’jelwa” Ngubane obefihlwa izolo eNjengabantu, Kwajikijiki KwaMaphumulo. Amaphoyisa emikhakha ehlukene abekuhlangabeza ungena kude nekhaya leChalaha likaShafuza, uze uyongena. Ematendeni omngcwabo, bekungenwa ngamabhengela abefakwe engalweni. Bekukhona izingqethevu zonogada ebezingahleki. Abebezama ukuthwebula ngamaselula bebekhacwa kanzima kuthiwe abawafihle akuvumelekile ukuthwebula ibhokisi. Bekukhona ngisho abophiko lwezinja, bematasa belawula nezimoto nabantu abebegcwele bekake umuzi. Kuqhume isililo sekukhishwa ibhokisi endlini liphethwe ngabaculi abebeholwa uThokozani “Somnandi” Langa bekhuza iziqubulo kusha nengoma. Phakathi kwamaciko bekukhona u-Ali Mgube, Cevuzile, Jaiva Zimnike, Khangelani ‘DSD ‘ Mhlongo nabanye. Kushunqe uthuli kutheleka abalandeli beChalaha abebesho ngengoma nezaga. Abantu bendawo bebephume ngobuningi bezohlonipha leli ciko okokugcina. Abadinwanga ngisho bevalelwe ngothango lwezinsimbi ngaphandle kwetende lenkonzo. Inkonzo ibithanyelwe nawuNgqongqoshe wezobuCiko namaSiko kuzwelonke uNathi Mthethwa. Uhlelo lwenkonzo yomngcwabo obeluphethwe abasakazi boKhozi uNgizwe Mchunu noBheka Mchunu, luvele lwaqala ngedili lomculo njengoba bekudedelana amaciko. Kuvule uShwi noMtekhala abadlale kwachwaza inkundla, balandelwa Abafana bakaMgqumeni. Okhulumele umndeni wakwaNgubane uyise omncane kamufi, uMnuz Richard ‘Ngwenya ‘ Ngubane, ukhale ngabantu abebesabalalisa amanga ngegama likamufi ezinkundleni zokuxhumana. Uthe kubaphathe kabuhlungu lokho bewumndeni. Uthe igama likaMjik’jelwa akufanele liphele yingakho bezohlala phansi bewumndeni baqoke ukuthi ubani ozoqhubeka nokuhola amaqembu eChalaha likaShafuza eselilele kobandayo.