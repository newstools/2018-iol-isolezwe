SIMANZONZO isimo eMgungundlovu kulandela ukuvulelwa ngenhlamvu erenki yaseMasukwane kwashona umuntu oyedwa obezidlulela ngoLwesihlanu. Kusuke esinamathambo kule renki ngesikhathi kufika amadoda ahlome ephelele  avulela ngenhlamvu, kwashiswa nemoto yonogada eyodwa. Lokhu kuhlasela kuthiwa kumayelana nombango womzila  phakathi kwamatekisi aseHowick nawaseMgungundlovu. Amatekisi aseHowick nawaseMgungundlovu asesifundeni esisodwa kodwa kuhlukene ososeshini - Zimeleni Taxi Association nePMB Long Distance. Kuthiwa amatekisi asebenza umzila waseHowick yiwona anemvume yokuthutha kodwa awaseMgungundlovu nawo asenayo imvume yize engenayo indawo yokuthulula uma efika eHowick. Abanikazi bamatekisi aseMgungundlovu  baveze ukuthi njengoba benemvume, bazoqala ukusebenza kulo mzila ngenkani. Abamatekisi aseHowick baya enkantolo bezama ukunqanda ukuthi awaseMgungundlovu angangeni emzileni wabo. Udaba lusesenkantolo. Okhulumela amaphoyisa KwaZulu-Natal, uCaptain Nqobile Gwala, uthe kuvulwe icala lokubulala, elokuzama ukubulala nelokulimaza impahla. “Ngabo-10:30 ekuseni kufike amadoda ehlomile erenki adubula abantu. Onogada baserenki nabo badubulile. Owesilisa olinganiselwa eminyakeni engu-30 obezihambela udubulekile ekhanda. Ushonele endaweni yesigameko. Imoto yonogada ibe isishiswa. Akekho oboshiwe kodwa uphenyo luyaqhubeka,” kusho uCaptain Gwala. Abashayeli bezimoto nomphakathi obudlula kule ndawo ngesikhathi sesigameko bathe bethukile futhi bazizwa bengaphephile emuva kwalesi sehlakalo. Ezinkundleni zokuxhumana bekukhona ababhale ukuthi kushone abantu abayisishiyagalombili, abanye bethi bayisithupha. Lokhu kuchithwe amaphoyisa. NgoFebhuwari kube nokudubula okufanayo erenki, unogada (32)  waserenki  waboshwa ngecala lokuzama ukubulala kulandela ukudubula umshayeni (40) esetekisini khona eMasukwane. Imenenja ehhovisi leSantaco eKZN, uMnuz Sfiso Shangase, uthe udaba lokubangwa kwalo mzila bayalwazi futhi balusebenze kakhulu lwaze lwaya enkantolo. “Lwakhulunywa udaba kwaba sengathi luyaphela. Kuyadumaza ukuba kudutshulwe erenki ngoba kufaka nabagibeli engozini. Sihlezi sikukhuluma ukuthi asikho isidingo sokuba abantu bebulalane, akuhlalwe phansi kuxoxwe,” kusho uShangase. USihlalo kusoseshini waseMgungundlovu, uMnuz Bheki Sokhela, ethintwa ngalokhu, uthe ngeke akwazi ukukhuluma ngoba usangena emhlanganweni noNgqongqoshe wezokuThu-tha uMnuz Mxolisi Kaunda. UKaunda uthe amaphoyisa azokwenza konke okusemandleni ukubopha abenzi bobubi. “Mayelana nezimvume, sihlanganile nezinhlaka ezithintekayo, savumelana ngokuthi akusetshenziswe ngokwesivumelwano senkantolo,” kusho uKaunda. Ukuphikile ukuthi umnyango wakhe yiwo oqhatha ososeshini ngokukhipha izimvume. Khonamanjalo izolo KwaMashu amaphoyisa adubule ababili abebesolwa ngokuduna imoto e-Avoca babulala owesilisa ngoLwesine.