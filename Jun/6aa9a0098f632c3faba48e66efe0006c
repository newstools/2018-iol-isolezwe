KUKHALWA ngenkosi yendawo okuthiwa ayidakwa ibuya ngokuzolala, ishaya amavosho emathaveni nasemicimbini yomphakathi. Kusolwa nokuthi le nkosi ithatha imali, ewoR10 000 abakhokhwa ngabantu ngeziza, iyibhubhudle kuzona lezi zindawo zobumnandi. Umndeni weNkosi Phathisizwe Luthuli yaseMnini eMgababa, uthi uzibona wehliswa isithunzi yile nkosi okuthiwa ayiphuzi ilala khona. UMnuz Ndoda Hamilton Luthuli, ongomunye wabafowabo benkosi, uthe nakuba kuyilungelo layo ukuthi izijabulise ngendlela ethanda ngayo, kodwa ukubonakala kwayo idansa emathaveni nasemicimbini ngendlela eyenza ngayo, bakubona njengento engamukelekile. “Ukubonakala kwenkosi icwile ezimbizeni zikaFaro kwehlisa isizwe sonke isithunzi.  Sikhathazekile impela ngalo mkhuba osunesikhathi eside uqhubeka,” kusho uLuthuli. Uthe okubuhlungu wukuthi nemali inkosi ethenga ngayo utshwala kusuke kungoR10 000 eyithola ngokudayisa iziza zabantu ezisuke sezikhokhelwe yona futhi ngale mali. ULuthuli uthe udaba lokudayiswa kweziza zabantu wumfowabo ludala. Kodwa ukubonakala kwakhe eyinkosi ehamba edansa ezindaweni okusuke kuhambele kuzona oDJ kule ndawo, yikona okwenza babone ukuthi kusho ukuthi akazimisele ngokusebenzisana nesizwe ukuze kube khona inqubekela phambili ezinkingeni ababhekene nazo. “Ungumfowethu impela omdala kodwa indlela enza ngayo izinto, ayisiphathi kahle,” kusho uLuthuli. Uthe enye yezinselelo umfowabo abhekene nayo, useke wahubha abantu besifazane abagqoke amabhulukwe endaweni, wathi akafuni kubabona bewagqokile. “Lokho kwaze kwaholela ekutheni amasoka abo labo bantu besifazane ayihlasele inkosi, kwaze kwangenela thina. Sawubhula lowo mlilo,” usho njalo. Ngenkathi leli phephandaba lihambele kule ndawo kuleli sonto, lifike emzini wenkosi latshelwa wumkayo ukuthi isaphumile. Umfowabo wenkosi ubeshilo ukuthi akulula ukuthi siyifice ngoba isikhathi esiningi ayihlali kwayo. Ithintwa ngocingo inkosi ngoLwesine ekuseni, ithe icela ukuthintwa ngo-2 ntambama. Ayibange isalubamba ucingo ngesikhathi okuvunyelwene ngaso. Nangosuku olulandelayo kwenzeke okufanayo. Nemilayezo eshiyelwe yona ocingweni nethunyelelwe yona ngomqhafazo ayiyiphendulanga. Induna yakule ndawo ezibize ngoMnuz Nala, ithe lena yimizamo nje yokudicilela phansi inkosi ngenxa yombango wobukhosi oqhubekayo kulesi sizwe. “Nami ngiyathukwa njengayo inkosi emuva kokuthi kwavotelwa mina kade kuphethe enye induna kule ndawo,” kusho uNala.