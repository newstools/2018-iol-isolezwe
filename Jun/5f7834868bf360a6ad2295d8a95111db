Lokhu kushiwo yisazi samasiko nolwimi eNyuvesi yaKwaZulu-Natal uMnuz Ndela Ntshangase, engxoxweni neSolezwe ngeSonto, emuva kokuba ezwakale kuKhozi FM ethi abantu besilisa bangathandana nabesifazane ababili. Leli phephandaba libe selimthinta ukuze acacise ngale nkulumo yakhe. UNtshangase uthi umuntu wesilisa uvumelekile ukuthandana nentombi engaphezu kweyodwa. Uthe ngokwesintu indoda ingathandana ngisho nezintombi ezingaphezu kwezintathu, inqobo nje uma izimisele ngokuzishada zonke. “Abantu abamnyama abayeke ukuphila impilo engamanga ngoba bedukiswa ngabelungu, abathi owesilisa kumele abe nentombi eyodwa. Kwabona abelungu kuyabehlula lokhu. Abelungu nabo banaso isithembu, ukuthi esabo basenza ngokuhlukana. “Ufike ashade, emuva kweminyaka embili adivose, athole omunye azomshada naye aphinde amlaxaze ashade omunye. Umfice elokhu ethi unkosikazi wami kanti usho unkosikazi wesithathu.” Uthe sihle isithembu sabantu abamnyama ngoba akekho umuntu olaxazwayo nezingane uma indoda isithole omunye. Uveze ukuthi le mpilo ephilwa ngabantu abamnyama, yimpilo enemfihlo, kuningi ukushendezana. “Umuntu akavele aphumele obala ngezintombi zakhe, simluleke ukuthi aziphathe kanjani, angagangi ngazo. “Indoda enemfihlo igcina isikhulelisa noma isithelela intombi ngezifo bese iyabaleka ngoba isaba umaqondana. Ayikho indoda ngisho umfundisi ethi sekuphele iminyaka engu-15 ithandana nomuntu oyedwa, engakaze impanse noma imqabule omunye umuntu wesifazane.” Ucebise abantu besifazane ukuthi behlise umoya, bamukele ukuthi amadoda mancane ngokwesibalo emhlabeni. “Amadoda aphilile ayashoda, amanye agcwele emathaveni nasemajele. Akekho umuntu ofuna ukushada lowo lwabishi. “Akekho umuntu wesifazane ofuna ukukhuleliswa yisidomu noma umuntu ongabonakali ukuthi uyaphi empilweni.  Njengoba wena ubona indoda yakho ukuthi ungakha nayo umuzi, kukhona nomunye naye obona lokho.” Uxwayise abantu besifazane ukuthi baqaphele isikhwele esizogcina sesibalahlekisela ngomshado. “Asikho isidingo sokuthi udikile, wale indoda yakho ngoba uthole ukuthi kunomuntu ethandana naye. Hlalani phansi nixoxe ngalokhu. Iningi labantu besifazane kufanele ngabe selishadile, liduve emakhaya ngenxa yokuthi abantu abamnyama sebephila isilungu kakhulu.”