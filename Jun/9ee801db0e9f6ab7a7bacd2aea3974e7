ULENGELA eweni umshado womculi uZandie Khumalo nowayekhulumela inkampani yabaculi, iMabala Noise, uMhlo Gumede njengoba sekucacela ngisho ingane encane ukuthi usephelelwe yisineke uZandie. Lokhu kucace bha, kuhle kwekati elimhlophe ehlungwini, ngesikhathi bese miklomelweni yezindondo amaSouth African Music Awards (Sama) abeseSun City, eNorth West ngeledlule. Okugqamile ukuthi uZandie akasamhloniphi uMhlo njengoba ebemkhaca phambi kwabantu anyobozele (uMhlo). Ethintwa uZandie uthe, “Ngifuna izwe lonke lazi nabasemzini bayazi ukuthi ngiyintombazane ekhuliswe ngenhlonipho. Owami umyeni uyikho konke kimina, ngiyamthobela, angisoze 
ngaba luhlaza noma ngidelele indoda yami. Yangenza umuntu le nsizwa yakwaGumede,” kusho uZandie. Kuthiwa uMhlo ngesikhathi ekhacwa, kushiwo namagama ayiziswana kuyena kodwa ubevele ashalaze okomuntu ophunyelwe yimali yesitokofela. Maqondana nalezi zinsolo zokwehliswa isithunzi uMhlo uthe, “Umshado wami akusiwona owezindaba zamaphepha. Simatasa sisi, sisebenza kanzima, asinaso isikhathi sabantu abangajabule emishadweni yabo, abafuna nokuxova neyethu.” Ngisho ethi uxoxa namanye amadoda uMhlo, uZandie ubevele amphendule kabuhlungu. Kokunye ubethi uyazama ukuphawula uMhlo, uZandie amtshele emakhaleni ukuthi ayikho le nto ayishoyo ngoba akanalutho. Noma ezama ukuziqhathanisa nabanye abantu uMhlo, unkosikazi wakhe ubevele amtshele ukuthi bangcono kabi laba bantu akhuluma ngabo kunaye. Kuyona yonke le nkulumo kaZandie, uMhlo ubevele anyobozele. Nangesikhathi sekuyiwa kukhaphethi obomvu, sekuzoqala umcimbi ntambama ngoMgqibelo, uMhlo ubengasafuni ukuhamba noZandie. Uthe yena uzosala egumbini abebelele kulona ehhotela aziphuzele ugologo, umcimbi awubuke kwithelevishini. Okuphinde kwagqama ukuthi uMhlo ubengenayo ngisho indibilishi njengoba ubethembele kubangani bakhe uma efuna ukufonela uZandie uma engekho eduze kwakhe. UZandie uqhube wathi,               “Nginomsebenzi emculweni ongqangqayo nje, sihlala kwezinye zezindawo zabadla izambane likapondo eGoli.  Angazi-ke ngingasithathaphi isibindi sokuthi ayinalutho ngoba ngisho ukushayela ngakujwayezwa yiyo njengoba ngihamba ngemoto yayo zonke izinsuku yiyona.” Uqhube wathe bayathandana uma kuzwela lokho kwabanye bayaxolisa. “Sixolise kulabo abangayithandi into enhle kepha sisesikhonkwaneni sothando nabo bayazi yingakho bezama ukusabalalisa amanga. Abaqali ukuzama ukusihlukanisa, bahlezi bezama futhi ngicela bangayeki ngoba yibona abasikhuthazayo ukuthi sithandane kakhulu kunakuqala. Kumanje sisemalungiselelweni omshado wethu omhlophe ozoba sekuqaleni konyaka ozayo eSouth Coast, futhi siyabamema ngoba siyabazi,” kusho uZandie. UMhlo uphethe ngokuthi uyasebenza yena, kumanje unabaculi abathathu okumele abakhiphe kulo nyaka. “Anginaso isikhathi sombhedo. Njengoba ubhala lolu daba  ungakhohlwa wukudlulisa umlayezo kumkami uMaKhumalo ukuthi ngiyamthanda, futhi uyisibusiso empilweni yami,” kuphetha uMhlo.