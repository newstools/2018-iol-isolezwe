UKUPHUMA komyalelo wokuthi abantu bayeke ukuyokumba ‘igolide’ KwaMachi, eHarding, kubukeka umphakathi ungakushayi mkhuba njengoba sebembondelana ebusuku namapiki nezando beyokumba. Leli ‘golide’ okuthiwa lisesigodini KwaMbuthuma seliphenduke undabuzekwayo njengoba sekufika nabantu abaqhamuka kwamanye amadolobha okubalwa neGoli ngenhloso yokuhlomula. Kodwa uMasipala wendawo, uMuziwabantu ukhala ngengozi engase yehlele abantu asebenza lokhu ngobumnyama. Bakwenza lokhu bekhanyisa amaselula. Imigodi eminingi obekumbiwa kuyona kule ndawo yavalwa futhi igadwa ngamaphoyisa ubusuku nemini. Kodwa umphakathi usukwazile ukuzivulela ecelena kwalezo ezivaliwe, umba khona. Sebeze babekana bodwa, njengoba kukhona abala ukhasha ngabangena kule ndawo bezokumba bengebona abantu bendawo. “Kubiywe ngocingo oluhlabayo ukuze abantu bangangeni kalula. Umphakathi uyahlala ugade njengabantu abasiza amaphoyisa kodwa ebusuku kube khona abanyenyayo beyomba. Kuyashintshwana futhi akuvunyelwa abantu bakwezinye izigodi. Uma kukhona ongaziwa uyaxoshwa,” kusho elinye ilungu lomphakathi. Kuthiwa sekunezimoto ezinezinombolo zakwamanye amazwe ezilokhu zishaluza. “Alukho uhlanga olungafiki luzozama kodwa abasavunyelwa. Kukhona abebefika nezinto ezibanga umsindo ziceba ‘igolide’ lapho liliningi ngakhona. Kukhona nentombazane edayisela othisha kwesinye isikole idayimane eliluhlaza elithole kule nkwali,” kusho umthombo. Phakathi nesonto kuthiwa kungqongqiswe  imoto ebingaziwa ebilokhu ishaluza kwabonakala abantu ebebehamba ngayo besondela kule ndawo. IMeya yakulo Masipala, uNkk Dixie Nciki, ithe benza konke okusemandleni ukuqinisekisa ezokuphepha namaphoyisa atshalwa zonke izinsuku. “Abantu bayahlupha beqa umthetho ubekiwe babeke impilo yabo engozini. Kodwa siyazama ukukhuluma nabo ngoba uma le kuyinto ephathekayo, kuzohlomula bona njengomphakathi. Uthe njengamanje balinde uNgqongqoshe wezokuMbiwa Phansi, uMnuz Gwede Mantashe ukuthi azoletha umbiko ngokuhlolwa kwaleli ‘golide’, ukuze kucace ukuthi yigolide noma cha. Leli phephandaba linama-video aqoshwe ebusuku abantu bematasa nokumba igolide.  Ungazibukela la ma-video ngokuvakashela ikhasi laleli phephandaba kuFacebook Isolezwe ngoMgqibelo.