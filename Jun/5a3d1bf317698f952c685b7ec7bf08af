Lawa ngamazwi kaZodwa Mpungose (64) waseHluhluwe osehlale ejele laseWestville kusukela ngo-2001 ngecala lokubulala umyeni wakhe owayeyiphoyisa, uMnuz Zakhele Mpungose. UZakhele wabulawa ngo-1999 emzini wakhe. Umkakhe wamthengela izinkabi ngo R6 000, zahlala naye endlini zalinda umufi waze wabuya, wathi engena endlini zamdubula ziphindelela maqede zabaleka. UZodwa wasala ezikhalisa sengathi akazi lutho kodwa emuva kwesikhashana washaywa unembeza wayoziceba emaphoyiseni ngokubulala indoda yakhe. Kwingxoxo ekhethelekile neSolezwe eyenzeke ejele laseWestville, uZodwa uthe ufisa abanye besifazane abahlukumezekile othandweni bangasithathi isinqumo sokubulala kodwa babaleke ngezinyawo zombili. Ingxoxo yethu noZodwa isuke emva kwezigameko eziningi lapho abesifazane bebulawa amasoka abo asuke ebahlukumeza. “Nganginakho ukuzitshela ukuthi uma ngingambulali kungenzeka angibulale yena ngoba wayeyiphoyisa enesibhamu. Ubehlala ngokungishaya ngisho nasebusuku, ngibaleke ngize ngilale emahlathini,” kusho uZodwa. Elandisa Isolezwe, uthe bashada noMpungose ngo-1980 konke kuhamba kahle. Uthe beze bafike emshadweni nje babetholane bezihluphekela wabe eseqhuba umyeni wakhe esikoleni ngoba wayegcine kuGrade 10. “Ngangifuna impilo yethu ibe ngcono ngoba ngangingafundile, ngishaya isisefo esitolo. Ngamqhuba umyeni wami wafika kuGrade 12. Ngaqhubeka ngimzamela ukuba abe yiphoyisa, nangempela wangena embuthweni. Wabuya sashada sakha nomuzi,” kusho uZodwa. Uthe zaqala ukushintsha izinto emva kwengane yabo yesibili ngo-1984, uZakhele waqala waqonywa ngapha nangapha. “Wayethi mina angifundile ufuna abesifazane abasezingeni lakhe. Waqonywa uthisha ayesha amashushu ngaye, efuna ukuba bashade. Waqhubeka engihlukumeza engalali ekhaya, engasondli, engibhaxabula njalo,” kusho uZodwa. Uthe ilanga aqala ngalo icebo lokumbulala wayelale ehlathini kade eshaywa, wezwa inyoka isondela, waphuma wangena emgwaqweni ecela usizo emotweni eyayidlula. “Imoto eyangimela, umshayeli wayo, wathi kungcono ngimbulale lo myeni ngoba usengihlukumeze kakhulu. Umshayeli wathi uzongizamela izinkabi. Ahlala amazwi akhe ngabona kuyicebo elingangikhipha kulolu sizi lokuhlukunyezwa umyeni wami,” kusho uZodwa. Uthe wahamba efuna lo mshayeli, wamtshela ukuthi akanayo imali kodwa uzomholela ngemali yomyeni wakhe uma sebembulele. “Nangempela ngathola izinkabi ezimbili, sahlela nazo ukuba zifike emzini wethu uma esemsebenzini. Wathi ebuya zamvulela umnyango zamdubula,” kusho uZodwa. Uthe kwasa emini ke manje umyeni eseshonile. “Ngaya esiteshini saseMtubatuba emva kwenyanga umyeni wami ebulewe. Amaphoyisa ngawatshela ukuthi imina engabulala umyeni wami kodwa ayelokhu ethi ngiphazamisekile emqondweni ngoba ngishonelwe,” kusho uZodwa. Uthe waze waboshwa amaphoyisa aseMpangeni, wagwetshwa ngo-2001 udilikajele. “Ishintshe kakhulu impilo yami emva kokubulala umyeni wami ngoba ngahlukana nezingane zami. Ngangiwusomabhizinisi, ngidayisa ngeveni yami konke lokhu kwaphela. Ngathatha isinqumo esingafanele ngoba ngihlukunyezwa umyeni wami futhi ngidiniwe,” kusho uZodwa. Uthe esanda kuboshwa wayehlale ediniwe futhi ekhala ezibuza ukuthi kungani afike ahlukunyezwe umyeni wakhe bese ezihlukumeza naye ngokuthi aboshwe ngale ndlela. “Ngiyazisola kakhulu ngokubulala umyeni wami. Uma sengibuka emuva kwengakwenza, ngiyabona ukuthi kumbi ukuzithathela umthetho ngoba nakhu uhlukumezekile. Ngifisa ukutshela abanye besifazane ukuthi ukubulala akubuyiseli ngalutho. Kungcono ukuba ngamshiya ngabuyela ekhaya, ngaqala phansi impilo yami. Kumanje izingane zami zihambe zihlala, azinalo ikhaya,” kusho uZodwa. Uthe yize esaxolelana nezingane zakhe ezimbili nomndeni kamyeni wakhe ngokohlelo lwe-Victim Offender Dialogue (VOD) kodwa isilonda sohlezi sikhona. Ngaphezu kwakho konke akazange athole ngisho nesenti kwimali yomyeni wakhe, umuzi wadayiswa. “Anginalutho, nginjena nje. Ngiphelele lapha,” kusho uZodwa ezikhomba. Lo wesifazane usafake isicelo sikashwele ukuze adedelwe ejele. Kumanje uthe usezixolele, usekwazi nokumamatheka okwakuyinto eyayinzima ngaphambilini. 