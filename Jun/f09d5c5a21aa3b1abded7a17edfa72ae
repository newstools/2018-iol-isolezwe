Lokhu kushiwo ngumeluleki ozimele, uMnuz Phumlani Mbatha, ephawula ngezibalo ezintsha ezikhishwe abakwaStatistics South Africa (Stats SA). UMbatha uthe izibalo zikhomba ngokusobala isimo izwe elibhekene naso. Zithi bawu-25 326 abantu abahlukanise ngo-2016, u-43% wabo ngabamnyama. Iningi labo abebesashade iminyaka engaphansi kwengu-10. “Ziningi izinto eziholela ekutheni abantu badivose, thina esilulekayo esibhekana nazo usuku nosuku. Enye yazo yinkinga yemali eyenza kungabi mnandi emshadweni. Inkinga enkulu wukuthi abamnyama bayithatha kancane indaba yokwelulekwa ngokomqondo, abaningi badivosa bengalucelanga usizo. Abaningi bacabanga ukuthi idivosi yisona sixazululo, bengazange bacele ukwelulekwa,” kusho uMbatha. Mayelana nokuthi abesifazane yibo abafaka idivosi, uthe nalokhu akwethusi. “Abesifazane abaningi sebezimele ngoba basebenza kahle. Abasakwazi ukubekezela njengonina abebehlala emshadweni noma kushisa. Abesifazane bamanje sebeyawazi amalungelo abo, yingakho beshesha nokuphuma emshadweni.” Uvumile nokuthi izingane ziyahlukumezeka uma abazali bedivosa, wathi kubalulekile ukuthi zelulekwe ukuze zamukele isimo. Uthe ezinye izingane zishintsha nendlela yokuziphatha, ziphazamiseke nasesikoleni emuva kokudivosa kwabazali. Ugcizelela ukuthi izingane kumele zaziswe ngakho konke okwenzeka kubazali, yize kungelula ukuthi zisheshe zamukele. Okunye okuvezwe yiStats SA wukuthi ezibalweni zabadivose ngo-2016, * -12 954  wabo ngabesifazane abafake isehlukaniso. Bawu-8 651 abesilisa abafake idivosi kwathi amadivosi angu-1 868 kwaba ngokuvunyelwane ngawo. Kuvele nokuthi ngenxa yokwenyuka kwedivosi, baningi abagcina beguliswa yisifo senhliziyo nohlangothi. Kuvele nokuthi bawu-48 abashade nabanobulili obufanayo abadivosile. Abaningi abadivosayo ngabaqalayo ukushada. Kuthiwa abesilisa abadivosile iningi labo baneminyaka ewu-44 bese kuthi abesifazane babe newu-40. Kuvele nokuthi iWestern Cape ihamba phambili kwabadivosayo kulandele iGauteng neKwaZulu-Natal. Abadivosayo banezingane ezineminyaka engaphansi kuka-18.