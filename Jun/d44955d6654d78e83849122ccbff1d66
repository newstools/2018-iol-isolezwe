USangweni uzoba  kwabazohambela umcimbi wokukhumbula uMeyiwa ozokuba ngoMgqibelo eKing Zwelithini Stadium, eMlaza. Lapha kuzobe kuhlangenwe ngonobhutshuzwayo lapho amaqembu ahlukene abophele abadlali bamaqembu akwiPremier Soccer League (PSL) nasebathatha umhlalaphansi ezobe encintisana khona. Uhlanganiswe uNtokozo Sikhakhane neNathi Ngwenya Holdings. Amathikithi atholakala ema-computicket ngo-R40. USangweni wayeyibambe noMeyiwa kweZimnyama ngezikhathi zobumnandi iqembu lidla izicoco, lidabula amazwe liyibambe kwiCAF Champions League eminyakeni edlule. “Kusho lukhulu kimina ukuba yingxenye yale midlalo ikakhulukazi mina njengomuntu obesondelene kakhulu noSenzo. Siyabonga kubantu abaqhamuke nalo mqondo wokuthi kube khona le midlalo ukuze sihlale simkhumbula. Ngithi abalandeli abaphume ngobuningi bayokweseka umndeni kaSenzo  sibaduduze ngoba abasakwazi ukumbona enza into ayeyithanda,” kusho uSangweni owawagaxa emgibeni amakhokho ngo-2016. Uthembise ukuthi nakanjani uzoshiya konke akwenzayo ekhaya eDondotha azoba  kule midlalo. UMeyiwa wabulawa ngo-Okthoba 2014 eVosloorus, eGoli edutshulwa kubo kaKelly Khumalo ongunina wengane yakhe. Ngokwemibiko babeyisithupha endlini kodwa kuze kube yimanje akukaze kuboshwe muntu. “Leyo ibuhlungu kakhulu ngoba asazi ukuthi kungani bengatholakali laba bantu. Kodwa konke kumele sikubeke kuNkulunkulu ohlela ngendlela yakhe,” kusho uSangweni. Uthe into amkhumbula ngayo kakhulu uMeyiwa wukuthi wayengumuntu wamancoko. “Ngesikhathi ngifika eGoli wasondela kimina wathi uyayithanda indlela engiphila ngayo. Besihlezi sizishayela amahlaya naye futhi besifakana emgqeni ngoba mina ngiwuhlobo lomuntu ongananazi okhuluma into eqondile. Ngiyakhumbula nje ukuthi esinye sezifiso zakhe kwakuwukuthola indawo naye azifuyele izinkomo kodwa ekugcineni akusenzekanga,” kulandisa uSangweni onemfuyo emakhaya. UMark Mayambela oyibamba kwiChippa United ngomunye wabadlali ovezile ukuthi uzobe ekhona emcimbini. Ufake isikhangiso sale midlalo ekhasini lakhe kwi-Twitter wathi: Siyeza eThekwini, sengiqalile ukuziqeqesha.” 