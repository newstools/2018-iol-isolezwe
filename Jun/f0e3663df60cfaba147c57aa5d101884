UMfundisi Jabulani Gumede (46) waphelelwa wumsebenzi walahlekelwa nayimali engaphezu kukaR60 000 ekhokhela abameli ngecala ayesolwa ngalo lokudlwengula umzanyane owayeneminyaka ewu-14. NgoLwesibili iNkantolo yemantshi eMgungundlovu iwahoxise wonke amacala emuva kokuba “umdlwengulwa” evuma ukuthi wayesenga ezimithiyo emuva kweminyaka eyisikhombisa. Uthe yena wayeqwengulwe ingqondo ngumakhelwane ongazwani nomfundisi ukuthi ambhixe ngobende inyama engayidlanga. Obengummangali, igama lakhe eligodliwe, osehlala KwaMhlabuyalingana izolo ukuqinisekisile ukuthi ulisulile 
icala ngoba wayengakaze adlwengulwe. “Ngilisulile icala lokudlwengulwa ngoba akwenzekanga, okwamanje angikwazi ukukhuluma ngalo,” kusho obengummangali. Umfundisi webandla iKushu eliseMgungundlovu uthe ubesethukwa ngokuthi ungumdlwenguli, umphakathi ungasambheki nasemndenini wakhe sekunoqhekeko ngenxa yalesi simo. “Impilo yami yaphela nya kusukela ngo-2011 ngiboshwa ekuseni ngo-3 kuthiwa ngidlwengule umuntu owayegada ingane yami. “Ngaphoxeka kakhulu ngoba abantu bebekholwa wukuthi ngempela ngiwumdlwenguli. Ngithukile ngoLwesibili sekuqhamuka intombazane ifakaza ngokuthi angizange ngiyidlwengule kodwa yakhanda icebo nomakhelwane esasingahlezi kahle naye eSgodini,” kusho uGumede. Umfundisi uthe wayesebenza ehhovisi lenkampani ehlonishwayo yonogada. “Umsebenzi waphela ngoba ngangihlezi ngihamba icala, umsebenzi wonogada awufuni uthinteke emacaleni anzima njengelokudlwengula. “Inkosikazi yami uZanele kwaphoqeleka ukuba kube iyona ekhokhela zonke izindleko zecala nokuthi sikwazi ukuphila,” kusho uGumede. UGumede izolo ubezifikele mathupha ehhovisi leSolezwe esuka emzini wakhe eSweetwaters, eMgungundlovu. “Bekulokhu kungithunaza ukuthi ngibizwe ngomuntu ohlukumeza abesifazane ekubeni ngiwumfundisi ngihola ibandla. Ngithole ukwesekwa kakhulu ngabanye abefundisi ngoba angimiswanga emsebenzini weNkosi,” kusho uGumede. Uthe waboshwa ngo-Agasti 2011, wadedelwa ngebheyili emuva kwenyanga. Uthe waphazamisa imibandela yebheyili yakhe ngesikhathi efika icala selidlulile 
ngoJuni nyakenye, 
wabe eseboshwa izinyanga ezimbili wadedelwa 
ngo-Agasti. Icala bese lithethiwe sekumele uMbuso usonge ngesikhathi kumemfuka intombazane yawuqeda umcimbi ngokuvuma ukuthi yaqamba amanga. “Okwamanje angazi noma ngibophe intombazane noma 
uMbuso ngoba inkantolo 
angicabangi nokuyibona. Ngahlukumezeka kakhulu ngihamba inkantolo ngecala engingalazi. Ngifisa uhulumeni awabhekisise amacala okudlwengula okuthiwa akhona ebe engekho,” kusho uGumede. Umfundisi ubonge kakhulu uNkulunkulu, umndeni, ibandla nabasekhweni lakhe ngokumeseka ngesikhathi esinzima. Uthe esezitokisini wayekhulekela iziboshwa. UMnuz Steven Mmbara, obambele uNkk Natasha Kara weNPA  KwaZulu-Natal, uthe yize icala lihoxisiwe kumele baqale baqoqe yonke imininingwane ngokuthi kungani icala lihoxisiwe ukuze bafundise umphakathi ngokusebenza kwezinkantolo.