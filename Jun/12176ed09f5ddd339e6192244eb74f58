UMISWE isigubhukane umfundisi webandla lakwaShembe, okuthiwa uthuke umholi webandla inkosi Mduduzi “Nyazilwezulu” Shembe wayibiza ngomlanjwana. UMfu Thokozani Gumede waseMbelebeleni KwaMashu, kuthiwa umiswe ekuzihlanganiseni naleli bandla ohlangothini lwaseBuhleni emuva kokuthi kufike ezindlebeni zoNyazi ukuthi ulubiza ngomlanjwana. Leli gama lisho ukuthi umuntu usuke ezalwe bengaganene abazali. Ngokomthombo weSolezwe ngoMgqibelo, uGumede uzithola ebhekene nale nkinga nje kulandela ukuthi kuvele ukuthi usenokujwayela ukukhuluma indaba yokuthi uNyazi lusesihlalweni lungafanele. “Inkulumo yakhe kuthiwa uyenza emaceleni la ekhuluma khona ukuthi uNyazi alufanelwe ukuhola ibandla ngoba lungumlanjwana,” kusho umthombo. Umthombo uthi uGumede utshela 
axoxa nabo ukuthi ngaphambi kokuba uThingo ludlule emhlabeni, lwalukhethe inkosi Vela  "Imisebeyelanga" Shembe, engasekho, ukuthi ihole ibandla kusalindwe ukuthi kukhule uSmanga Shembe, indodana yenkosi MV Shembe ongasekho. Uqhuba uthi le nkulumo yaluphatha kabi 
uNyazi, okuthe ngokubambisana namakhosi kwathathwa isinqumo sokummisa ebandleni uGumede. Kuthiwa uGumede umiswe ekuqaleni kwenyanga. Ethintwa ngocingo uGumede, uthe akanalwazi lokuthi kukhulunywa ngani futhi akafuni lolu daba lushicilelwe. “Ngikhuluma nje ngilungela inkonzo yakusasa. Banamanga abakutshele lokho,” kusho uGumede. Omunye umthombo osondelene noGumede, uthe sekuyadabukisa ngoba sekuphele amasonto amathathu engayi esontweni, uyenza yedwa kwakhe inkonzo. Okhulumela ibandla laseBuhleni, uMnuz Thokozani Mncwabe uthe: “Angazi lutho ngalolu daba noma kungathiwa kukhona engikwaziyo ngeke ngathatha izindaba zebandla ngizenze ezomphakathi.”