UMnuz Mthokozisi Ngubane waseBurlington eChatsworth ubulawe ekwakhe ngoLwesihlanu. Ngokusho kwamalungu omndeni, umsolwa kade elele endlini nezingane zakhe ezinhlanu ezineminyaka ephakathi kwemibili nengu-16. Inkosikazi yakhe ibisebenza ebusuku. Kuthiwa amaphoyisa abehamba ngezimoto eziyisithupha, afike acisha ugesi angena endlini akhwela umufi ngesibhaxu. Kuthiwa ingane yakhe yomfana eneminyaka engu-16 izame ukulekelela kodwa nayo yashaywa. UMnuz Sboniso Nene ongumzala kamufi uthe babizwe wumakhelwane ebatshela ukuthi kugcwele abantu emzini kamufi. “Sifike kugcwele amaphoyisa egcekeni nasendlini. Anqabile ukuba singene. Sicele izingane ngoba umzala ubeshaywa phambi kwazo. Badedele izingane bathi asihambe. Sishayele ucingo inkosikazi yakhe ebisemsebenzini senzela ukuhlangana nayo endleleni bese sibuyela endlini. Sibona kuhamba isikhathi, sibuyele endlini safica amaphoyisa esehambile umzala esethule,” kusho uNene. Uthe bathinte amaphoyisa nabezimo eziphuthumayo abafike basho ukuthi useshonile. Izimoto zamaphoyisa bafike zingasekho. Abomndeni nomakhelwane bazibonile izinombolo zezimoto yize bethi bezifihlwe ngamaphepha ezinye zifakwe endaweni emnyama. “Asazi ukuthi kungani amaphoyisa emshaye aze ambulala. Esikufunayo ukuba kube nobulungiswa, baboshwe abenze lokhu,” kusho uNene. Uthe umzala wakhe ubesebenza efemini eseThekwini. Uthe ubengakaze abhekane necala noma aphenywe amaphoyisa umufi nokwenza badideke ukuthi kungani amaphoyisa egasele ebusuku ezomshaya. Kuthintwa amaphoyisa aKwaZulu-Natal athe leli cala lidluliselwe ophikweni oluphenya amacala athinta amaphoyisa. i-IPID. Okhulumela i-IPID, uMnuz Moses Dlamini uthe bayazi ngesigameko futhi baphenya icala lokubulala. “Ngokophenyo olusenziwe kusavele ukuthi umufi ushonile emuva kokushaywa amaphoyisa angaziwa. Siphenya icala lokubulala,” kusho uDlamini.