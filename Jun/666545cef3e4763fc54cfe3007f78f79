UMFOWABO kaMjik’jelwa ‘Ichalaha likaShafuza’ Ngubane, uMnikezwa ‘Isimakwana SikaShafuza’ Ngubane, ucacise ngendaba yokuxoshwa kukaMthandeni ‘Igcokama Elisha’ Manqele owayezohlanganisa amehlo nomndeni. Igcokama like labalwa nabanye abantu okuthiwa bajikiswe neminikelo abanye beza nezinkomo kwathiwa akufuneki zipho neminikelo konke komukelwa ngosuku lomngcwabo. Le nsizwa yakwaNgubane ibikhuluma enkonzweni yomngcwabo womnewabo izolo KwaJikijiki, KwaMaphumulo.  Ithe kukhona abayihlanekezela inkulumo bathi umndeni uxoshe Igcokama kanti akunjalo. Ishwelezile kakhulu ngokusabalala kwezindaba ethe zidala uqhekeko ngoba Igcokama lingene ehlazweni. UMnikelwa uthe empeleni uyena owakhipha umyalelo wokuthi alingeniswe Igcokama kodwa banqaba umnikelo walo, bathi alifike nawo ngosuku lomcimbi hhayi ngoba bebelixosha. Ube eseshweleza ngokuphuma kodaba ngendlela okungeyiyo luphendukezelwa abathize nasezinkundleni zokuxhumana. “Kuzwakale kabi, le nto ihlambalaza umndeni wakwaNgubane, le nto ngizoyisho phambi kukamama nobaba nabo bonke abakhona. UMthandeni wuzakwethu, sasingeke simxoshe uma ezohlanganisa amehlo nomndeni. Kukhona abantu ababhimbise inkulumo nje yagcina isabalala kabi,” kusho uMnikelwa naye ophinde abe sendimeni yomculo. Ubize leli ciko elifike ligadwe yisiqethevu esidlubhe izibuko nesudu bagibela esiteji. Okuqaphelekile ukuthi lesi siqethevu besilokhu sixine eduze Igcokama siliqaphe ngelokhozi kubonakala ukuthi bakhathazekile ngezokuphepha kwalo. Ligibele esiteji Igcokama lazwakalisa ukuba nenhliziyo ebuhlungu ngezindaba zokuxoshwa kwalo ngesikhathi lizobabaza emndenini weChalaha. Lithe ukube laxoshwa ngabe alibuyanga emngcwabeni. “Ngidabukile ngokuhamba kweChalaha esisebenze nalo kakhulu kodwa konke okukhulunyiwe ngami ngeke ngikunake ngoba ngizohlonipha le nsizwa ebesisebenza nayo,” kusho Igcokama Elisha lishaya ngamafuphi. Leli ciko lifike emuva kwesikhathi limboze ithawula ekhanda nakhona lingenasinqe lilokhu lisukuma liyaluza nomqaphi walo obehline njengabantu abagade imoto yemali.