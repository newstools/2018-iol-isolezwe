UYOKUKHOHLWA ufile okuwehlele umndeni wakwaNgcobo KwaDabeka, eClermont emuva kokuthi kungene indoda engaziwa iphaphatheka ngejubane, imemeza ikhala ubungqayingqayi, yafika yazinquma uqhoqhoqho yazibulala phambi kwabo beyibhekile. Lesi sigameko senzeke ngoMsombuloko ebusuku ngesikhathi umndeni uphumulile ulungiselela ukuyobeka izinhlangothi. UNksz Phindile Ngcobo, oyilungu lomndeni okwenzeke kuwo isigameko, uthi le ndoda abangayazi ingene ngezithuba zantambama ngoMsombuluko, ikhala ubungqayingqayi imemeza ithi kungcono ife. Uthi bathe besamangazwe yilokho yangena ekhishini yahosha imimese emibili ekhabetheni yanikela ekamelweni yahlala embhedeni yazinquma. “Sidinga ukwelulekwa ngokwengqondo ngoba inzima into esehlele siwumndeni. Lo muntu uvele wayohlala eduze kukamama oneminyaka engu-85, wazinquma eduze kwakhe. "Kunzima ngisho ukulala. Sesilala sikhanyisile ngoba kunethunzi nje elingavumi ukwedlula," kusho uNksz Ngcobo edangele. Uthe ngesikhathi kushiswa izimpahla ezinegazi, kuvele kwasha ngephutha umazisi kanina oneminyaka engu-85 okuzodala omkhulu umsebenzi. Uveze nokuthi umndeni kamufi ugcine ngalolo suku ukufika, awukaze uzobatshela ukuthi kuzokwenzekani. “Silindele ukuthi ngosuku lomngcwabo badlule nebhokisi la ekhaya, bathathe umphefumulo kamufi bese beshiya nembuzi yokugeza umuzi ngoba usazohlupha umphefumulo wakhe uma ungalandiwe." USihlalo wabelaphi bendabuko KwaZulu-Natal uDkt Sazi Mhlongo, uthe kufanele abakubo kamufi bazogeza umuzi ngembuzi bathathe umphefumulo kamufi. ‘’Uma begcina behluleka ukuzogeza umuzi kufanele abanikazi bekhaya belande inyanga ize nentelezi ixoshe lo mphefumulo walo muntu, aye kwabakubo ngoba uzobahlupha. Kuyacaca ukuthi kuzoba yisipoki esinolaka uma ubheka, indlela azibulale ngayo iyethusa,’’ kusho uDkt Mhlongo. Uveze nokuthi izingane ezimbili zivele zaphuma zayohlala kubangani selokhu kwenzeka lo muga obatshazwa ngisho womakhelwane, abathi abakaze bayibone into eyenzekile. Uthe bazamile ukumemeza omakhelwane ukuba bezobalekelela, kwasho ukuthi sekwedlule isikhathi ngoba umufi ubesevele eqedile ngempilo yakhe. “Siyezwa-ke ngabanye bathi bebeke bambone, umuzi wakubo ubusanda kufika, thina asiwazi nokuthi ukuphi. Ngidabukela nomndeni wakhe ngoba bekuwumfana osemncane, asazi ukuthi yini le engaka ebimxakile aze enze into enzima kangaka.’’ Okhulumela amaphoyisa KwaZulu-Natal, uColonel Thembeka Mbele, uthe kuphenywa icala lokufa komuntu eliphethwe amaphoyisa aKwaDabeka. “Abezimo eziphuthumayo bafike endaweni yesigameko esevele ethule umufi. Sithole ukuthi ungene endlini wathatha imimese washona ekamelweni wazinquma washona khona lapho," kusho uMbele.