URamaphosa, obekhuluma ngesikhathi kuvalwa ingqungqutehla ye-ANC eLimpopo izolo, uthe sekuphenduke isiko elisha kwi-ANC ukuthi kukhona abaya ezinkantolo befuna ukumisa izingqungquthela. Usho lokhu nje iphunzile imizamo yamalungu abengeneme ale nhlangano aye enkantolo yaseGoli efuna kumiswe le ngqungquthela. Ingqungquthela yaKwaZulu-Natal yamiswa yinkantolo yaseMgungundlovu ngomzuzu wokugcina amalungu ematasa ebhalisa kule nyanga. “Kumele siphucule uhlelo lwangaphakathi lwenhlangano lokuxazulula izinkinga ngoba kukhona asebekubona kuyisitayela ukuyisa inhlangano enkantolo. Akumele amajaji nezinkantolo kube yiwo azohlahla indlela okumele inhlangano iyilandele. Abantu abangeneme abasebenzise izinhlaka zangaphakathi ngaphambi kokuphumela ngaphandle,” kusho uRamaphosa. Uthe kumele iqedwe indaba yokuthi abahlulwe engqungqutheleni bakhishwe inyumbazane ngabawinile. Uqhube wathi kumele iphele indaba yokuthi kuwine uhlangothi olulodwa ezingqungqutheleni ngoba lokho kuzoyibulala inhlangano. “UNkosazana Dlamini Zuma (Dkt) weza kumina ngemuva kokuthi ngiwinile eNasrec wathi uzongeseka. Sisebenzisana kahle naye, abantu abaningi bayathuka ngendlela esisebenza ngayo nangendlela esixhumana ngayo.  Uma singakwenza thina naye, nina ningahlulwa yini?” kubuza yena. Uthe bawumndeni owodwa ngakho kumele kuphele ukulwa nokuklwebhana kodwa kuthuthukiswe abantu bakuleli. Ubalule nokuthi bazoyeseka iZimbabwe, wasigxeka kakhulu isehlakalo sokuqhunyiswa ngebhomu endaweni obekunombuthwano kuyo, khuluma uMengameli waleli lizwe, uMnuz Emmerson Mnangangwa. Uthe njengoba kuyiwa okhethweni akumele i-ANC iye inhlakanhlaka ngoba ingalahlekelwa wukwethenjwa. UMnuz Stan Mathabatha ukhethwe engabangiswanga njengoSihlalo we-ANC eLimpopo, uNksz Florence Radzilani, iPhini likaSihlalo, uNobhala uMnuz  Soviet Lekganyane, iPhini likaNobhala uMnuz Basikopo Makamu kwathi uMnuz Danny Msiza wakhethelwa kwesoMgcinimafa.