UHLANGABEZANE nezimbila zithutha ziholwa emhlophe phambili uSihlalo we-ANC kuzwelonke uMnuz Gwede Mantashe ohhewulwe amalungu enhlangano abethukuthele eveva ngokubhuntsha kwengqungquthela yokukhetha ubuholi KwaZulu-Natal e-University of Zululand ngoLwesihlanu ebusuku. UMantashe ubengesinye sezikhulu zobuholi bukazwelonke ebezithunywe ukuzobheka ingqungquthela egcine ivinjwe yiNkantolo eNkulu yaseMgungundlovu ngomzuzu wokugcina, ngoLwesihlanu. Inkinga iqale ngesikhathi uMnuz Sihle Zikalala osebuholini besikhashana ethula uMantashe ethi akakhulume. Uthe uyasukuma kwaqubuka omkhulu umsindo wengoma ethi ‘Wenzeni uZuma’ kushaywa namatafula kakhulu ephazanyiswa. UMantashe uzamile ukuma isibindi phambili elinde kubohle ulaka lwamalungu abevutha bhe kodwa adloba kakhulu. UZikalala ubuyele embhobhweni wakhuza ethi ayihlale phansi ibambe umthetho, kube ngathi kuyabohla kodwa uma kusondela uMantashe kuqale phansi. Ugcine esehluthuka uMantashe ethi uzokhuluma ngenkani ngeke ezwe ngabantu abagqugquzela ubuqembuqembu. Kube uyinyathele emsileni njengoba evele adloba amalungu kaKhongolose emthuka echitha izandla ebuza ukuthi yini azoyitshelwa wuMantashe. UZikalala uphinde wangenela eyalela ezinye izikhulu ukuba ziye eduze kwamalungu zihlanganise amakhanda zizwe ukuthi olwani ulaka. Amalungu abelokhu ememeze njalo ethi ngeke akwazi ukulalela uMantashe ngoba akukho okusile azokusho. UZikalala ugcine esevula ithuba lokuthatha imibuzo nezikhalo ngokuthi amalungu aphakamise izandla akhonjwe bese ebuza. Ngokubona ukuthi isimo asisalawuleki ugcine exosha bonke abezindaba ethi abaphume bayolinda phandle sekuxoxwa ezesifuba zomndeni kaKhongolose. Elinye ilungu elisukume kuqala lazethula ngokuthi linguMnuz Mthokozisi Nojiyeza osuka eThekwini, likhale ngokubi khona  kweqiniso enhlanganweni. Lathi maningi amaphutha abe khona ngesikhathi kulungiselelwa ingqungquthela. UZikalala umemezele ukuthi le ngqungquthela izoqhubeka kodwa ibe ngeyokuxoxisana ngeke isabukhetha ubuholi njengoba bekulindelekile. Isinqumo senkantolo sokuvimba ingqungquthela sidunge imimoya yezithunywa ebezidangele zihlangene amaqoqwana zidabukisa, zizodwa ebezikhala ngesikhathii sazo ezisimoshele umbhedo. Abanye bekhala ngokuthi bashiye izingane namadoda abo emuva emakhaya. Abanye besifazane beshaya umthandazo omncane bethi kazi konakelephi kuKhonglose nezinkantolo.