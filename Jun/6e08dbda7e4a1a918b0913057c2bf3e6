Emhlanganweni weSACP obungempelasonto, uNzimande uthe uZuma uphazamisa impi yokulwa nokulawulwa kombuso yidlanzana nenkohlakalo. Uthe uZuma nguyena ome endleleni yokulwa nalesi sihlava. “Ngezindlela eziningi uZuma uyaxova ebambisene neqeqebana labalandeli bakhe, le nto yande kakhulu eKZN sinovalo lokuthi ingase igcine isikapakela nakwezinye izifundazwe,” kusho uNzimande. Ngemuva kokuphawula ngale ndlela abalandeli bakaZuma ezinkundleni zokuxhumana bakhwele badilika kuNzimande abanye bethi abazi ukuthi konakelephi ekhanda lakhe. Nasesithangamini sabezindaba ebesibizwe ngabefundisi nosomabhzinisi abaseka uZuma eThekwini izolo, uNzimande utinyeliwe kanzima. Umholi weBLF, uMnuz Andile Mngxitama, uthe uNzimande ungumholi ongathembekile oyishaya emuva ayishaye phambili. “Phambilini uNzimande ngomunye wabaholi esasikhala nabo mayelana nokuhlukunyezwa kukaZuma ebekwa amacala kodwa manje usecula enye ingoma ngoba ungumholi ocabangela isisu sakhe,” kusho uMngxitama. Uthe uNzimande ungumbombayi weKhomanisi lokhu kufakazelwa yizenzo zakhe. “Ayisekho indaba yeSACP isiphendulwe ithuluzi longxiwankulu abanezinhloso zokuntshontsha umnotho wezwe,” kusho uMngxitama. UMnuz Nkosentsha Shezi weNafupa SA uthe asibathusi isitatimende sikaNzimande. “UNzimande ufuna ukuziveza njengomuntu omuhle emehlweni kamengameli omusha ngenhloso yokuvikela umsebenzi wakhe,” kusho uShezi.