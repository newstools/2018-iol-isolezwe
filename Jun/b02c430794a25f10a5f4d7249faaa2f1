Lo wesifazane kuthiwa usana uludayise ngoÂ£5 800 (R71 901) kubantu abashushumbisa abantu. Kuthiwa emuva kokuthola le mali ukhithize izimpahla ezinhlobonhlobo. Imithombo yezindaba kuleliya lizwe iveze ukuthi lo wesifazane uboshiwe kanye nabathengi bosana. Kuthiwa okumdonsele amanzi ngomsele, ukuholela amaphoyisa oPhathe ewatshela ukuthi usana lwakhe lulahleke esiteshini sesitimela kanti ulushaye indali. Uphenyo luveze ukuthi uyena ogugusheke nosana eluhambisa kubathengi abebekwesinye isifundazwe lapho bemgixabeze khona ngemali. Kuthiwa ubonakale ethenga izinto zokugcoba zakwanokusho nezinye izimpahla zezinga elicokeme kwasoleka ukuthi kukhona okushaya amanzi. Ugcine ephumele obala watshela abakwasidlodlo ukuthi usenge ezimithiyo ukuze abomndeni wakhe bangasoli ukuthi udayise ngosana. Uveze ukuthi uyazifela ngokukhithiza izimpahla, yingakho egcine enqume ukudayisa ingane ukuze athole imali. Amaphoyisa ayalele unina wosana ukuba adobe abathumbi ukuthi bahlangane ukuze bakwazi ukuthatha ingane, nebala bawucupha umgoga babanjwa abasolwa abebephethe usana. - The Daily Mail