UNGQONGQOSHE wezobuCiko namaSiko kuzwelonke uMnuz Nathi Mthethwa uphonsele inselelo abaculi bakamaskandi ngokuthi kumele nabo bagcwalise izinkundla namahholo amakhulu. Lokhu ukusho emngcwabeni kaMjik’ jelwa obukwaJikijiki KwaMaphumulo izolo. Uthe sekufanele bangavumi abaculi bakamaskandi ukuqinelwa ngabaculi beminye imikhakha, abaqhosha ngokugcwalisa izinkundla ezinkulu. Uthe  abaqale imikhankaso yokugcwalisa nabo. “Kufanele nisebenze ngokuzikhandla niwukhulise lo mculo wenu, nathi siwuhulumeni siyaweseka kakhulu. “Sebenzisani izinkundla zokuxhumana nizidayise nikhulise umculo, niyeke ukungcofana nilwele ubumbano,” kusho uMthethwa. Uthe ufuna ukubona umaskanda uhlonishwa nasemazweni aphesheya njengeqembu lesichathamiya iLadysmith Black Mambazo 
esiqoqe inqwaba yamaGrammy Awards. Uxwayise nangengozi yamaciko aqhumuza imali angayibeki ethi uma eseshonile angene emahlazweni. Uncome umufi uMjik’jelwa ngokusebenza ngokuzikhandla, wabeka nemali esaphila. Abanye osopolitiki abebekhona uNkk Bongiwe Sithole-Moloi onguNgqongqoshe wezobuCiko nezeMidlalo KwaZulu-Natal, izimeya zomasipala abehlukene. Zonke izikhulumi zincome ubumnene bukamufi ngesikhathi zikhuluma zithi ubengadinwa ngisho umcokofula kanjani, avele azihlekele adlulise. Leli ciko lidlule emhlabeni lashiya izingoduso zalo ezimbili uMaButhelezi noMaMkhize abese ebalobole waqeda kwangashoda lutho. Umngcwabo uvele waphenduka idili lomculo ozakwabo bevalelisa kuyena ngokuyibhikla bededelana ingoma. Ichalaha likaShafuza linqotshwe ukugula ngenyanga edlule esibhedlela eThekwini. Izinkumbi zabantu abebethamele umngcwabo bagcine sebekhohliwe ukuthi basemngcwabeni njengoba abaphathi bohlelo bebededela amaciko elokhu esina ededelana. Kugcine sekushunqa uthuli kusho umkikizo njengoba kusuke kwenzeka emakhonsathini kamasikandi. Okuchaze kakhulu izihlwele kwafikisa nomunyu, ukudlala kwamagidangoma kaMjik’jelwa esevalelisa okokugcina. Abedlala izingoma zeChalaha kwaze kwaba khona abachiphiza izinyembezi bethi ngathi kuzothushuka lona nesiginci salo. Amaciko kamaskanda abekhona onke aphinde angena esiteji ashikisha kwaba mnyama phansi, 
edlala ngezingoma zeChalaha. UMjiki’jelwa ubesekhiphe amacwecwe angu-29 kubalwa nama-DVD.