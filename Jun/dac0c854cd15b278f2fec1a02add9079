Lokhu kulandela ukuthi leli qembu lithelwe ngehlazo lathola amaphesenti amabili kuphela, okuyizibalo ezibengaphansi ngisho kweze-EFF ethole amaphesenti amane ku-ward 7. Bekungekhona okokuqala izibalo ziyiphika njengoba emasontweni amabili edlule lithole izibalo ebezikhomba ukulahlekelwa ukwesekwa okhethweni obeluseMtubatuba. UNkk Sindi Mashinini Maphumulo, obuye ahole abesifazane baleli qembu, uthe inkinga abanayo yimibango okumanje isezinkantolo. Abaholi baleli qembu bafakana enkantolo ngonyaka odlule ngoba befuna kucace ukuthi ngabe uNkk Zanele Magwaza Msibi uyena yini obhala izitatimende nothatha izinqumo ezijulile ngeqembu. Kumanje kulungiselwa ukuba icala lingene ngoJuni 7 enkantolo yaseThekwini ukuze kuqhubeke lolu daba. “Sekuyoba yinhlanhla uma ukhetho luka-2019  lusifice sisekhona ngoba kuyacaca ukuthi okwenzeka manje kukhomba ukuthi sizogcina sishabalele. Yingakho mina engafaka udaba enkantolo ngithathe isinqumo sokuba kuxoxiswane ukuze le ndaba ingabe isaqhubeka ngokwezinkantolo. Nokho inkinga ukuthi ithimba esixoxisana nalo alivumelani nathi ngeziphakamiso esinazo. Thina kolwethu uhlangothi sicele ukuba kubuyiswane bese sithatha abanye abaholi sibafaka esigungwini esakhethwa engqungqutheleni eyayiseNewcastle ngonyaka odlule. Sifuna le nto yokudonsisana iphele ukuze kwakhiwe iqembu ngoba sisenkingeni. Ngisho imiphumela yaseNkandla nezibalo zaseMtubatuba zishayisa ngovalo. Zisitshela ukuthi lukhulu luyeza,” kusho uNkk Mashinini Maphumulo. Lo mholi wafaka iqembu enkantolo ngonyaka odlule ekhala ngesinqumo sokuhlakazwa kweNational Working Committee. Wayefuna inkantolo icacise ukuthi ngabe uKaMagwaza Msibi uyakwazi yini ukubhala nokukhuluma. Leli cala lingene ngoJanuwari 30, lahlehlela uMeyi 25, laphinde lahlehla langena ngoLwesihlanu nalapho lihlehliselwe khona uLwesine (Juni 7). UMnuz Ericson Zungu osohlangothini olufakwe enkantolo uvumile ukuthi isimo ababhekene naso sibe nomthelela okhethweni lokuchibiyela eNkandla naseMtubatuba. “Sonke sifuna iphele le nto yezinkantolo ngoba kumanje uthola ukuthi noma kunokhetho lokuchibiyela akekho ohambayo ayokhankasa. Nalabo abayayo baya kanye noma kabili bese bezihlalela. Ngisho uhlelo lokuqokwa kosuke ezomela iqembu kuba yihlazo nje ngoba kuhlangana abantu abangu-10 bese kuthiwa sekuqediwe. Nalokho  kwenziwa ngamakhempu yikho kunje,” kusho uZungu. Uqhube wathi udaba ababhekene nalo lubucayi ngoba uhlangothi lukaNkk Mashinini olufake iqembu enkantolo, aluvumi ukwamukela iziphakamiso zabo. “Bathi bona asikhiphe uMnuz Maliyakhe Shelembe noSolwazi Nhlanhla Khubisa ebuholini ngoba yibo abenza iqembu lagcina lingalungenelanga ukhetho ngo-2016. Thina sithe uma kunjalo abavume ingqungquthela eyayiseNewcastle ukuba ithathwe njengento engazange ibekhona. Sifuna iqalwe phansi bese kuxoxwa indaba yabaholi okufanele bamele zonke izinhlangothi kuTop 6. Inkinga abakuvumi lokho,” kusho uZungu. Uthe yize bebhekene nalesi simo kodwa eZululand ubuholi bakhona buthathe isinqumo sokusebenzisana kahle. Uveze ukuthi kumanje bahlela ukungenela ukhetho lokuchibiyela oluzoba KwaNongoma ku-ward 20. Le ward isale ingenamuntu ngemuva kokugwetshwa iminyaka engu-6 kwekhansela le-IFP.