KUVUNJULULWE inkohlakalo kaR1.2 billion eMnyangweni wezeMpilo eGauteng, embikweni okhishwe yiSpecial Investigating Unit (SIU). Lo mbiko udalulwe yinhlanganisela yezinhlangano zomphakathi iSection 27, iTreatment  Action Campaign (TAC) neCorruption Watch kuleli sonto. Kunenkolelo yokuthi lo mbiko onamakhasi angu-122, ubufihliwe isikhathi esingangonyaka ungadalulelwa umphakathi. Kubikwa ukuthi le nkohlakalo iqale kusukela ngo-2006 kuya ku- 2010. Lezi zinhlangano seziphakamise ukuthi kuthathelwe izinyathelo uNgqongqoshe wezeMpilo kulesi sifundazwe, uMnuz Brian Hlongwa nezinye izikhulu ezithintekayo kule nkohlakalo. Zithe kuzomele kuphinde kungenele nophiko i-Asset Forfeiture Unit (AFU). “UBrian Hlongwa selokhu avikelwa iminyaka owayengumengameli ngaphansi kukahulumeni owawuphethwe uJacob Zuma,” kusho uMnuz Mark Heywood we-Section 27. Uthe ukholwa wukuthi uhulumeni oholwa uMengameli Cyril Ramaphosa, ngeke uqhubeke nokubekezelela lokhu. Ekuqaleni kwakujutshwe ukuba kwenziwe ucwaningo ngalokhu ngo- 2010. Ngaleso sikhathi lezi zinhlangano zomphakathi zazicele ukuthi zihlale ngokwaziswa ukuthi kuqhubekani ngalolu cwaningo kodwa zingaziswa lutho. Kuthathe iminyaka eyisikhombisa ukuthi lo mbiko uphothulwe, wabe usuhanjiswa kowayengumengameli uZuma ngoMashi 29  nyakenye. Kusukela lapho kwabe sekucweba iziziba ngawo. Ngokulandela isicelo iPromotion of  Access to Information Act, uMengameli usewudedele lo mbiko. UMnuz David Lewis ongumqondisi omkhulu kwiCorruption Watch, uthe ukuthatha isikhathi eside ukuthi lo mbiko wenekelwe umphakathi, kuyadumaza. Kubikwa ukuthi okungenani zingu-10 izikhulu ezinye ezisolekayo kulo mbiko. Ezinye zazo kuthiwa kwaba sengathi ziyabizwa ukuba ziphendule kodwa kwabuye kwashiywa kanjalo, kanti ezinye zayekelwa. “Kuyacaca ukuthi uhulumeni waseGauteng wehlulekile ukubeka amacala okungaziphathi kahle ezikhulwini ezithintekayo, futhi awuzange uphenye. Sizokulandela lokho,” kusho uMnuz Kavisha Pillay weCorruption Watch.