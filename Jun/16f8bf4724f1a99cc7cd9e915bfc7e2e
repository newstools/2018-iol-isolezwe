Izolo akuzange kufundwe kulesi sikole esiseNkanini, eMuden ngaphandle kwaseGreytown, emuva  kwesigameko sangoMsombuluko lapho abafundi beqale bashaya khona othisha ngamatshe, baphihliza nezimoto zabo. Kuthiwa othisha baphume sebephelezelwa amaphoyisa. Abafundi basale baphihliza wonke amawindi esikole  basokhela ngomlilo sasha sangqongqa. Isolezwe lithole ukuthi lokhu kwenzeke emuva kwesonto abafundi bebhale incwadi bebuza uthishanhloko ukuthi “balamba kangaka ikhona yini inkinga?” Kuthiwa bebefuna izimpendulo ukuthi kungani begcine ukudla ngoMeyi 15 nonyaka. Sekuphele amasonto amathathu kungadliwa namanzi engabonwa. Uthishanhloko kuthiwa wabhala incwadi wayihlohla eMnyangweni wezeMfundo nophakela lesi sikole ukudla emuva kwesikhalo sabafundi. NgoMsombuluko kuthiwa kuqale ngokujwayelekile ukufunda esikoleni kodwa kwathi sekuyisikhathi setiye abafundi bangabuyela emakilasini, kuthiwa yilapho beqale khona ukudedela amatshe bewabhekise kothisha. Othisha kuthiwa babaleke bangena endlini yabo yokuhlangana, amatshe elokhu ebalandela. Kubizwe amaphoyisa nabanye abazali ukuba bazolamula. Othisha bakhishwe amaphoyisa, babaleka. Abazali bafikile esikoleni bezolamula kodwa kwanhlanga zimuka nomoya njengoba abafundi bevele bokhela isikole ngomlilo besebenzisa amafutha. USihlalo wesigungu esilawula isikole uMnuz Ndoda Manyoni ethintwa izolo, uthe badumele ngalesi sigameko ngoba izingane zabo zizophazamiseka ezifundweni. “Kunzima nokuba ngikhulume ngalento njengoba isikole sishe saphela. Wonke amawindi esikole abulewe, kushe amagumbi okufunda, ihhovisi, indawo egcina impahla yesikole. Esikutholile ukuthi abafundi abazange besabuyela emakilasini beshaya othisha ngamatshe, kubizwe amaphoyisa, bagcina ngokushisa isikole. Asazi noma abafundi noma imidlwembe enza lento. Esikwaziyo ukuthi abafundi bakhala ngendaba yokungabi bikho kokudla namanzi esikoleni. Uthishanhloko ubesalulungisa udaba,” kusho uManyoni. Uthe okubaphatha kabi ukuthi abazi ukufunda kuzoqhubeka nini. “Nginezingane ezintathu kulesi sikole, efunda uGrade 12, 11 no-9. Angazi ngizokwenzenjani uma kuvalwa isikole, izingane ngizozilusisa izinkomo yini njengoba singenayo imali yokuziyisa kwezinye izikole. Namhlanje (izolo) bekumele kubhalwe izivivinyo zika-matric wangonyaka odlule kodwa akwenzekanga njengoba isikole sishisiwe. Kunomhlangano ebesinawo othisha bafike begadwe amaphoyisa ngoba besaba. Akufundwa nje esikoleni, asazi koze kufundwe nini ngoba isikole simoshwe saphela,” kusho uManyoni. Emuva komhlangano wayizolo kuphume umbono womhlangano ophuthumayo nokulindeleke ukuba uhanjelwe ubuholi bendawo okubalwa nenkosi. Lo mhlangano uhlelelwe uLwesihlanu ekuseni. Okhulumela uMnyango wezeMfundo KwaZulu-Natal, uMnuz Kwazi Mthethwa uthe bayalwazi loludaba futhi benza konke okusemandleni ukuba isimo sibuyele kwesijwayelekile bese kuyafundwa. Uthe basenza uphenyo ngendaba ethinta ukudla kwabafundi naso isigameko sangoMsombuluko ukuthi senzeke kanjani. Okhulumela amaphoyisa KwaZulu-Natal, uLt. Col Thulani Zwane, uthe  kuvulwe icala lokucekela phansi impahla. “Kushiswe isikole, kwaphoswa amatshe kwalinyazwa izimoto namakilasi. Izimoto ezine ezilinyaziwe. Amacala avulwe esiteshini eMuden, uphenyo luyaqhubeka kodwa akekho oboshiwe,” kusho uZwane.