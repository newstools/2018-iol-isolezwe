KUTHUNGATHWA abasolwa ababili ngokubulawa kwelungu le-ANC ePhalamende, uMnuz Sibusiso Radebe, eRoodepoort, eGoli ngoLwesibili ebusuku. Lezi zindaba ziqinisekiswe yi-ANC ngoLwesithathu ekuseni kanti kuvele ukuthi uRadebe, ongowaseLukwatini eMpumalanga, udutshulwe wabulawa ngoyaba lwezinhlamvu esemotweni yakhe. Okhulumela amaphoyisa eGauteg uKay Makhubela, uthe amaphoyisa amatasa athungatha abasolwa ngokuthinteka ekubulaweni kukaRadebe. "Amaphoyisa athungatha abasolwa ababili okukholakala ukuthi bayathinteka ekubulaweni kowesilisa oneminyaka ewu-40 eRoodepoort, entshonalanga neGoli." "Imibiko esiyitholayo iveza ukuthi umufi ubenomunye umuntu emotweni ebimile kuCarbon Street, eLindhaven, ngesikhathi behlaselwa abasolwa ababili ababadubule ngoyaba lwezinhlamvu besemotweni. Umufi udutshulwe washona endaweni yesigameko, abehamba naye ukwazile ukubaleka engakalimali," kusho uMakhubela. Abasolwa babaleke ngeFord Fiesta emnyama. Izizathu zokubulawa kukaRadebe azikaziwa kodwa amaphoyisa athe asaphenya ngazo. Usotswebhu we-ANC ePhalamende uMnuz Jackson Mthembu ukhiphe isitatimende edlulisa amazwi enduduzo kwinkosikazi kaRadebe nasemndenini wakhe. Uthe ubuholi be-ANC busezinhlelweni zokuhambela umndeni uyobhonga emswaneni.  "Abantu bakuleli sizobazisa ngemininingwane yenkonzo yesikhumbuzo, nosuku lomngcwabo uma umndeni usunqumile ngakho," kusho uMthembu. OL