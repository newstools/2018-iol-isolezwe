UKhomishana osabambile kwaSouth African Revenue Service (SARS), uMnuz Mark Kingon, uthe abantu kufanele bafake imininingwane yabo yentela kusukela ngoJulayi kuze kube wu-Okthoba 31. UKingon uthe kulo nyaka bafuna ukushesha bayiqoqe intela ngoba kudala bebevala ngoNovemba kodwa kulokhu bazovala ngo-Okthoba 31. “Ukugqugquzela abantu ukuthi basheshe bafake imininingwane yabo yentela kusho ukuthi sizoba nesikhathi esanele sokuqinisekisa ukuthi bayayithola imali yabo ngaphambi kokuthi baye emaholidini kaDisemba. Kuyaye kube nokubambezeleka komsebenzi uma abantu befaka imininingwane yabo ngemizuzu yokugcina. Sifuna basheshe basinike imininingwane yabo ukuze nathi sisheshe sibalungisele imali noma sisho okunye esikudingayo kungakafiki amaholidi,” kusho uKingon. Uthe ucwaningo lwabo luthole ukuthi abantu bayathanda ukufaka imininingwane yabo yentela emagatsheni akwaSARS ngisho nalabo abasuke bebhalise ukuthi bafake imininingwane yabo 
kwi-website yakwaSars. Ugqugquzele abantu ukuthi bayifake imininingwane yentela ngisho behola ngaphansi kuka-R350 000 ngoba kwesinye isikhathi kusuke kukhona imadlana abazoyibuyiselwa ngabakwaSARS kodwa bagcine bengayitholanga ngenxa yokungahambisi imininingwane yabo kule nhlangano. Ubadonse ngendlebe abantu ukuthi bafake imininingwane yabo yentela kwaSARS ngoba ukungayihambisi kuyicala futhi abayihambisa sekudlule isikhathi bazohlawuliswa.