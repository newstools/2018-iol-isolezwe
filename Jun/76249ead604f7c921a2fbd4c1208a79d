UNksz Nonhlanhla Jabulile Hlatshwayo uvukelwe wumndeni wakhe namalungu omphakathi ngoba esolwa ngokuphatha ngesandla sensimbi nokungabahloniphi. NgoLwesine umndeni uhlangane enkantolo yesizwe, wathatha isinqumo sokumkhipha, kwabekwa indodana yomfowabo uMnuz Nhlanganiso Hlabisa (21) ofunda eMancosa, eThekwini. UNksz Hlabisa kuthiwa ubesexoshe ezinye izinduna nondunankulu besizwe, wafaka oyedwa wesifazane nabesilisa ukuba bavale izikhala zabaxoshiwe. Ngesikhathi uNksz Hlabisa ethintwa, akatholakalanga ocingweni. Kunalokho lubanjwe oyiphini likaNdunankulu wesizwe, uMnuz Bheki Mthembu. “Inkosi ishiye ucingo emotweni. Isangene kudokotela, ilethe ugogo. Mayelana nomhlangano owushoyo ibingawazi,” kusho uMthembu. Omunye woyise bakaNksz Hlabisa uthe bathulwe umthwalo ngokusuka kwendodakazi yabo esikhundleni. “Uyabona mntanami, izindaba zomndeni lezi ziyinkinga. Ngicela ungalivezi igama lami. Undodakazi ubengaphethe neze kahle. Kuningi okonakele ngaphansi kobuholi bakhe. Sijabule njengoba sekufakwe umzukulu esihlalweni,” kusho omunye woyise bakaNksz Hlabisa. Okunye okuvelile wukuthi belungafakwa kuNksz Hlabisa. Kuthiwa kukhona lapho adla khona umhlaba kamasipala wathi abantu abakhe kuwo ngenkani. Ngokuhamba kwesikhathi umasipala walwa walunqoba udaba enkantolo. Indlela abephethe ngayo, kukhona abanye emndenini abesebemfanisa noMkabayi kaJama, owayenamandla ukwedlula abesilisa ebukhosini bakwaZulu. UNdunankulu wesizwe sakwaHlabisa, uMnuz Zephania Mzinyane, uthe konke kuhambe kahle nenkosi yabekwa ngokuthula. “Lo mhlangano bekungowomndeni. Ngakho abekho abantu bangaphandle abebevunyelwe ukuba yingxenye yawo. Nami ngibe sengibikelwa ukuthi inkosi yesizwe osekunguNhlanganiso, ibekwe ngenkulu impumelelo,” kusho uMzinyane. Ngokomlando, uNhlanganiso uzalwa endlini kaMnyombo kaMfungelwa, kaPhumempini owazala uLwazi okunguyise kaNhlanganiso, ebazala nodadewabo uMayenziwe. Inkosi uNhlanganiso bekufanele ibekwe ngonyaka odlule kodwa kwangenzeka kanti kwabuye kwakhalwa ngokuthi adedelwe aphothule * -matric. Kumanje uzinze kwakhe eThekwini njengoba eseMancosa, kanti kukhona abangayizwa kahle emndenini. Babona sengathi ubalekisiwe ukuze angalitholi ithuba lokuhola isizwe. Umphakathi nawo unethemba lokuthi izinto zizobuyela esimweni. USihlalo weNdlu Yobuholi Bomdabu, KwaZulu-Natal, inkosi Phathisizwe Chiliza, uthe ngenxa yokuthi useLimpopo, ubengakaluzwa lolu daba. 