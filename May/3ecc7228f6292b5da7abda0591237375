Phela izehlo zakamuva zokubulawa kwabesifazane nokuthunjwa kwabantwana ziyasiphoqa ukuba sibhekane ngqo nale nkinga, 
siyidingide. Ukuvela kwezinsolo zakamuva zokuthi umculi uMampintsha ubehlukumeza “Indlovukazi yegqom!” uBabes Wodumo, zishaqise abaningi. Cishe ngeke iphele inkulumo mpikiswano mayelana nokuthi kwakufanale yini umsakazi weMetro FM uMasechaba Ndlovu azume uBabes ngokukhuluma ngokuhlukunyezwa kwakhe bukhoma emoyeni engalindele, futhi kungavunyelwananga ngalokhu. Babodwa abagxeka lo msakazi, ngoba bethi abantu abahlukunyeziwe kufanele banikwe ithuba lokuthi bazilungiselele ngokugcwele ngaphambi kokukhuluma ngenkinga yabo. Ngakolunye uhlangothi, abanye bathi uMasechaba wenze okulungile ngokubhadlaza lolu daba ngoba kufanele lwaziwe yizwe lonke - ngaphandle kokuthi loyo othintekayo ukulungele yini lokhu. Kuzokhumbuleka ukuthi emva kwayo yonke le nto, uMampintsha ukhiphe isitatimende eqinisekisa ukuthi akukho muntu oshaywe ngesibhakela nophulwe 
umlenze. Kodwa ukhulume ngoku-“klwebhana” okuba khona kunoma yibuphi ubudlelwano phakathi kwabantu ababili. Nangesikhathi esesemoyeni uMampintsha esenikwe ithuba lokuthi aziphendulele ukuthi wamushaya yini uBabes, yebo noma cha, uhluleke 
wancama. Esikhundleni salokho uyiphindile eyoku-“klwebhana” waze wakhuluma kabi nomsakazi wathi, “Indlela okhuluma kakhulu ngayo, ungathi ngithandana nawe.” Yilapha-ke la inkinga yami iqala khona. Lokhu “kuklwebhana” uMampintsha akhuluma ngakho yikho kanye okungafanele sikwamukele ngoba akekho umuntu onelungelo lokubeka omunye isandla. Kunjalo nje futhi, abantu abashaywa baze babe mabokoboko, bagcine bebulewe kusuke kwaqala beshaywa “kancane”, bagcine sebegandaywa noma bedutshulwa. UMampintsha ubukeka exakwa wukuthi kungani kuphunywa naye iqhubu “ngoba wonke umuntu uyaba nezinkinga zothando,” ukusebenzisa nje amazwi aqhamuka kuyena. Kodwa-ke kulula: uma kukwazi ukushaywa uBabes Wodumo, owusaziwayo, nonezimali, okufanele engabe unamandla okweqa ebudlelwanweni obuhlukumezayo, pho kangakanani-ke ngabanye besifazane abangenalutho nabangaziwa kodwa abahlukunyezwayo nabagcina bebulewe? Uma umuntu engafuni ukugxekwa, makayeke ukwenza into engalungile. Sikhathele ngabantu besilisa abahlukumeza abesifazane nabantwana. #Sekwanele. Sikhuluma nje,  kunomndeni waKwaNongoma wentokazi ena-20 uMancane Gazu osemakhandleleni emva kokudutshulwa kwakhe, nokusolwa ukuthi kwenziwe yisoka lakhe. Ngakho-ke, abantu abangazami ukuvuna abahlukumezi, kube sengathi ukushaya umuntu wesifazane “kancane” kungcono konokunye. Kodwa inkinga yami ayigcini lapho. Ngikhathazwa kakhulu ngabantu besifazane abagxeka uBabes Wodumo kuyo yonke le nto. Ngifuna ukubacela ukuthi bavuke emaqandeni. Lokhu kuhlaselwa, ukuhlukunyezwa, ukubulawa nokungahlonishwa jikelele kwethu siyimbokodo, akusoze kwaphela uma thina singahlangani, esikhundleni salokho sigxekane sodwa. Silapha sikhona nje, kungenxa yalokhu kucabanga okuyinkolelo-ze okukhombisa ukungahluzeki komqondo, lapho kuthi uma kuvela izinkinga uzwe abantu bethi “eyababili kayingenwa”. Ngiyazihlonipha izaga zezisho zesiZulu ngoba zaziqanjwe abantu ababazi ukuthi bakhuluma ngani. Yebo, kuyenzeka futhi uthi uyangenela engxabanweni yabantu ababili, uze uthi omunye akaliwe, kodwa ugcine usale unkemile izithandani sezibuyelene. Kodwa lokhu akusho ukuthi kufanele sithule sibe sibona kunezinkomba zezinkinga.  Ungangayingena eyababili uma bezihilizisanela nje, kodwa uma kukhona oshaywayo awukwazi ukukuziba lokhu. Ngakho-ke, ngithi uMasechaba wenze umsebenzi omukhulu, nobalulekile ngokukhuluma ngalolu daba. Ngibuhlungu nje ngoba nangenkathi uBabes Wodumo efika ngokugaleleka endimeni yezikaqed’isizungu, ngangimubhalelile incwadi ngimexwayisa ngobungozi bodumo. Kodwa ngiyajabula ukubona ukuthi udumo lwakhe lusize isizwe saqhubeka nokudingida lolu daba olubaluleke kangaka, lokuhlukunyezwa kwabesifazane. Abantu besifazane ababeka izaba, bevuna abahlukumezi abozibuza ukuthi bangavuma yini ukuthi bona noma abantababo babe wukudla kwenduku. Ake sibambane siyimbokodo. #Sekwanele.