UMazwi Mkhize osekomidini likazwelonke elengamele imqhudelwano yeSafa ukusho ngaphandle kokunanaza ukuthi ubuxoki yibona obuyisithiyo enqubekeleni phambili yebhola ikakhulukazi KwaZulu-Natal. UMkhize ohola uhlangothi lwaseCurries Fountain olubanga nolwaseHoy Park ekuphatheni iSafa eThekwini, ujutshwe  ukuba ayomela iSafa kwi-ABC Motsepe National Play Offs aseLimpopo kusukela ngoJuni 4 iyophela ngoJuni 9.  Amaqembu ayofinyelela kowamanqamu  kulo mqhudelwano ayonyukela kwiNational First Division. Okushiya imibuzo ngokujutshwa kukaMkhize wukuthi namanje iSafa, eholwa nguDanny Jordaan ozonikwa ihlandla lesibili engaphikiswa muntu okhethweni lwale nhlangano eNasrec namuhla, ayikaluxazululi udaba lweSafa eThekwini eholwa zinhlaka ezimbili ezahlukene futhi ezingabhekani. Ephawula uMkhize ngokuqokwa kwakhe ekuyomeleni le nhlanga emidlalweni esePolokwane uthe: “Ukuqokwa kwami yinto ongeke ufunde okuningi kuyo ngoba phela wumqhudelwano odlulayo. Akusho ukuthi sengiyinhloko yophiko oluthile. Sizobe sibambisene noBrains Zulu waseMpumalanga ePolokwane. Okwethu kuzobe kuwukwengamela imidlalo. Konke kuzobe kubikwa kithi,” kusho uMkhize. Akaliyekanga kodwa ithuba lokuklolodela izimbangi zakhe kolwaseThekwini. “Siqokwe emhlanganweni obungoLwesithathu olwedlule. Ngosuku lomdlalo weMamelodi Sundowns neBarcelona. Ukuqokwa kwami ukuyokwenza loya msebenzi kufanele kodwa kubenze bazinuke amakhwapha abangathintekanga. 
Bekufanele ubuholi beSafa bungethembe ngoba vele ngisemakomidini amabili; elezemiqhudelwano kanjalo nelebhola lezikole,” kusho uMkhize. Ukuqokwa kukaMkhize noZulu kusho ukuthi ubuholi obusha beSafa abuzukuba nayo ingcindezi yokutatazelela ukuqoka ikomidi lezemiqhudelwano kuzwelonke. UMkhize uthe indaba yaseThekwini ayisho ukuthi sebeyizitha noMchunu kodwa iwubufakazi bokuthi ibhola laseNingizimu Afrika liphethwe amaxoki. “Uma sekudlule 
ukhetho ngizokhuluma ngiqephuze. Kufanele avezwe amaqiniso ngoba ibhola liphethwe amaxoki.  Mina kuyimi nje ophethe (kuzwelonke) 
ibingeke ize ifike kuleli 
zinga le nto kodwa-ke 
angifuni ukukhuluma manje ngingaze ngonele laba bafana esisebenza nabo obabona kahle ukuthi banekusasa ekuphathweni kwebhola,” kusho uMkhize. Udaba lweSafa eThekwini lubuyela enkantolo ngenyanga ezayo. Ukhala ngobuxoki nje uMkhize kuvela ukuthi 
ukhetho lweSafa luhlala 
namuhla phezu kokuba lungabanga khona eKZN. Lesi sifundazwe esikhulu sizomelwa yiziphakanyiswa - uThemba Phiri, uMelusi Kubheka, uKwenzakwakhe Ngwenya noThabile Msomi. Ukungakhulumi ngazwi linye kwabaseKZN abayothamela ukhetho  namuhla kubeka iSafa KZN engozini efana ncamashi 
neyenzeka kwi-African National Congress yaseKZN eyasala incela izithupha njengoba ingenaye umuntu oyimele kwitop 6 kaKhongolose. Khonamanjalo izolo iSafa itshele amalungu asekomidini lesigungu sikazwelonke ukuthi ukhetho luzoqhubeka ngaphandle kwezihibe ngemuva kokubhutsha kwemizamo kaMwelo noNkonyana nethimba lakhe ekutheni inkantolo ikhiphe isinqumo sokuthi lungaqhubekile.