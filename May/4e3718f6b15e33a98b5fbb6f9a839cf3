Ngokusho kweChiefs, eqale ngokunameka lolu daba kwi-website yayo, kunomlisa mumbe okhokhisa abantu u-R2500 ebathembisa ukuthi uzobenzisa inhlolokhono yokuba ngabadlali beChiefs, ebalwa namaqembu amakhulu e-Afrika. Isolezwe ngeSonto libe selithinta uVina Maphosa, osophikweni lwezokuxhumana kwiChiefs, ukuzwa ukuthi kwenziwanjani ePhefeni uma kufunwa abadlali abazothuthukiswa ezinhlakeni zayo. “KwiChiefs asiyenzi nhlobo inhlolokhono yomphakathi. Uma senza inhlolokhono sisuke sibheka abafana abasuke bemenywe yiqembu ngemuva kokuhlonzwa ngabahlonzi bethu bekhono. Abahlonzi behla benyuka bebheka laba badlali. Asisikhiphi nhlobo isikhangiso esimemela abantu kwinhlokhono. Umdlali osuke engabonwanga abahlonzi bethu edlala kuba yilowo olethwa ngumzali wakhe azomcelela ukuba abukelwe eduze. Bayafika abazali noma bafonele iqembu bacele lokhu. Siye siyithathe imininingwane yabo siyigcine ukuze sixhumane nabo uma sekufike isikhathi.” IChiefs ikhipha lesi sexwayiso nje sezivele kaningi izigameko zokuxhashazwa kwezingane zithenjiswa ngabaqeqeshi mbumbulu amathuba okudlala ibhola elikhokhelayo. Lolu daba luke lwasingathwa nasohlelweni oluphenya izindaba ezithinta umphakathi oludlala kwiSABC3, iSpecial Assignment. Lapha kwavezwa ukuthi bahlukumezeka kanjani abafanyana abathathwa abaqeqesi mbumbulu nabazibiza ngama-agent bebathembisa ukubafaka ebholeni elikhokhelayo. Esinye isigameko esinanela  ngesomqeqeshi waseProtea Glen, eSoweto ozibulele kule nyanga esexakwe amacala okudlwengula abafanyana enkulisa, i-Intercommunity Sports Academy. IChiefs ithe izobandakanya nengalo yomthetho kulokhu yaphinda yashicilela imininingwane abantu abangabika kuyo lo mkhonyovu; info@kaizerchiefs.com noma bashayele * -011 941 1465. Kuvelela lezi zindaba nje usihlalo weChiefs, uKaizer Motuang, uhlonishwe ngumengameli weMamelodi Sundowns uPatrice Motsepe emdlalweni neBarcelona ngoLwesithathu ebusuku. Ngesikhathi sekhefu wokubunguza ikhulu leminyaka kaNelson Mandela, uMotsepe uhloniphe uMotaung ngamagalelo akhe ebholeni embiza “ngoBaba webhola lezwe lethu” ngomklomelo onesithombe sebhubesi nokuyisilwane esihlonishwayo kuBataung.