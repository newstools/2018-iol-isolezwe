Lesi sithombe indlela esaduma ngayo saze sangena ohlwini lwezithombe eziwu-100 ezaguqula umlando ephephabhukwini elihlonishwayo emhlabeni lase-United States, iTime Magazine. Noma sakhombisa isithombe esiyiso ngokwakwenzeka eNingizimu Afrika ngaleso sikhathi, uNzima wazidonsela amanzi ngomsele ngaso. Wadingiswa endaweni ayehlala kuyo eSoweto, wabuyela eLilydale eMpumalanga waphinde wanqatshelwa ukuthi aqhubeke nokuthathe izithombe. Amaphoyisa kahulumeni wobandlululo amsola ngokuveza isithombe esibi ngeNingizimu Afrika. Phakathi kwabadlulise amazwi enduduzo emndenini kaNzima kubalwa noMengameli wezwe uMnuz Cyril Ramaphosa otuse amagalelo akhe ngezikhathi zomzabalazo. “Akekho oyophinde afane noMnuz Sam Nzima. Wathwebula izithombe eziziveza ubuhlungu abantu ababebhekene nabo ngesikhathi sobandlululo.  Wabamba iqhaza ngokuphikisa imithetho yobandllululo kwaze kwaba yisikhathi semibhikisho yabafundi eSoweto. Siyosikhumbula njalo isithombe sakhe sikaHector Peterson esaba wuphawu lokulwa nempoqo yokufundiswa kwesibhunu ezikoleni zabansundu,” kusho uRamaphosa esitatimendeni.