UPHITHENE ikhanda umculi waseThekwini kulandela isigameko sokudutshulwa kubulawe amadodana akhe amabili ngesihluku ekhaya lakhe eShongweni Dam ebusuku. Isihlabani somculo wombhaqanga uSandile Khwela, owaduma kwiMadlala Brothers, uthi uthuke esevuswa wucingo oluvela kunina ethi sekudutshulwe uNkosingiphile Vilakazi (15) obefunda uGrade 10 eMargot Fonteyn Secondary, eKlaarwater, noMxolisi Mzimela (18) obefunda uGrade 11 eThokozamnganga High, eShongweni Dam. UKhwela uthi laba badutshulwe ebusuku ngoLwesine emva kwehora lesishiyagalombili behleli kusofa. Bobabili badutshulwe kabi ekhanda nasemzimbeni amanxeba amaningi. “Sisadidekile ngoba bayizingane asazi kungani bebulewe ngale ndlela. Umama uthi ubeselungiselela ukulala, kanti uzothi esanda kucisha ugesi kuqhume isibhamu siphindelela. Omunye ubenamanxeba awu-6, omunye bamdubule kawu-7,” kusho uKhwela ekhathazekile. Eqhuba uthe sebesabela impilo yabo ngoba kuyacaca abaphephile kulo mndeni kulandela izigameko eziningi ezimbi ezenzeka zilandelana. Echaza laba ababulelwe uthe bekuyizingane ezilalelayo futhi ezithobekile ngisho esikoleni othisha bebehlala bezincoma. “UMxolisi izolo bekumele ayodlala ibhola nesikole njengoba kuse esebulewe. Izinhliziyo zethu zibuhlungu, sihlukumezekile kodwa akukho esingakwenza ngaphandle kokwamukela isimo esehle layikhaya,” kusho uKhwela. Lo mndeni wehlelwa yilo mshophi nje ubusanda kuba ondabuzekwayo kulandela ukunqoba kwelinye lama lungu omndeni iDusi Canoe Marathon, uSbonelo Khwela. Izinhlelo zomngcwabo bezingakahlelwa njengoba leli phephandaba likhulume nomndeni isigameko sisanda kwenzeka. Okhulumela amaphoyisa aKwaZulu-Natal, uCaptain Nqobile Gwala usiqinisekisile lesi sigameko. “Bebehleli endlini ngesikhathi behlaselwa abasolwa ababili abangaziwa babadubula. Abezimo eziphuthumayo baqinisekisile ukufa kwabo endaweni yesigameko. Okwamanje ibingakaziwa imbangela yokubulala. Kuvulwe icala lokubulala, amaphoyisa aKwaNdengezi ayaphenya,” kusho uCaptain Gwala.