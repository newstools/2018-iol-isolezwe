UMnuz Pule Mabe okhulumela i-ANC uthe ofakazi kulesi sigameko baveza ngokusobala ukuthi yinto ebihleliwe le yokuhlasela leli thempeli. Uthe kufanele kugxekwe ngazo zonke izindlela noma yimiphi imizamo yokuhlalisa lubhojozi abantu ngenxa yezenkolo. UMabe uthe beyinhlangano ebusayo bashaqekile ukuthi kukhona abantu abenza isenzo esibi kangaka njengoba onke amabandla ezenkolo evikelwe kumthethisisekelo. “Siyacela amaphoyisa uphiko loKlebe ukuba lusilekelele ngoba sifuna ukubabona bejeza abenze lokhu. Sithi dudu emndenini yoshonile, sifisele nalabo abasesibhedlela ukululama okusheshayo.” Kulesi sigameko esinyantisa igazi kutheleke abalisa abangaziwa abahlasela amalungu ebandla abethandaza ababhokoda ngommese ebanquma noqhoqhoqho kwafa oyedwa abanye baphuthunyiswe esibhedlela. Kunezinye izingxenye zethempeli ezithungelwe ngomlilo ngesikhathi kwenzeka isigameko. Leli cala ligcine lithathwa uphiko loKlebe nokuyilona oluzolulandela luzame ukuthola umnyombo walo.  Lokhu kuhlasela akuqondakali ukuthi kusukelaphi njengoba sekusabalele nemibiko ethi kungase kuhambisane nezenzo zobushokobezi. Ibamba loMkhuzi wamaPhoyisa KwaZulu-Natal uGeneral Bheki Langa uthe, kunethimba labaphenyi elijutshwe ukuba lizingele libambe abasolwa bajeziswe. - ANA