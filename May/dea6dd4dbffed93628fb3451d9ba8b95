UNYELWE yinyoni esandleni owesilisa waseSydney e-Australia enqoba iLotto kabili esontweni elilodwa. Lo wesilisa oneminyaka elinganiselwa ku-40 ngesonto eledlule ngoMsombuluko wawina uR9.5 million kwiLotto kwathi kusadlule izinsukwana ngoMgqibelo waphinde wahlabana ngoR13.5 million. "Namanje ngisahluleka ukuyikholwa lento," kusho yena ekhuluma neNSW Lotteries ngoMsombuluko ngemuva kokwaziswa ukuthi uwinile futhi. "Amathuba okuwina iLotto kabili esikhathini esifushane kanje kufanele ngabe awekho. Ngifisa engabe nginalo ulwazi engingaludlulisela kubantu ukuthi bangayiwina kanjani iLotto kodwa anginalo," kuqhuba yena. Ebuzwa ukuthi uzoyenzani le mali uthi ngeke ayixhaphaze. "Ngeke ngibe yisiphukuphuku ngayo. Ngihlela ukuyitshala ngokuthenga izindlu e-Australia, imoto entsha bese ngiyangcebeleka ngiye eHonolulu," usho kanje. Abahleli beLotto kuleliya lizwe abakwazanga ukusho ukuthi makhulu kangakanani amathuba okuyinqoba kabili esontweni elilodwa. Bavezile nokho ukuthi ithuba lokuyinqoba kanye linye kwangu 1.845 million. "Asazi noma ukhona yini omunye umuntu emhlabeni oseke wayinqoba kabili esontweni elilodwa. Bakhona asebeke bayinqoba kabili empilweni kodwa hhayi ngesonto elilodwa," kusho okhulumela iNSW Lotteries uMnuz Matt Hart ekhuluma ne-AFP. AFP