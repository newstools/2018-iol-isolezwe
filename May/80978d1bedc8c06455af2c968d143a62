I-Ajax izame ukuyivimba eyokuhlunga ngemuva kokulahlalwa yisinqumo sikaWilliam Mokhari ongumahluleli weSafa obese kudluliselwe kuye inkinyankiya yokudlaliswa kukaTendai Ndoro. Lokhu kuholele ekutheni iqembu laseKapa liphucwe amaphuzu ladliwa yizembe. UKeightley ulilalele ngoLwesithathu udaba lwe-Ajax kodwa kwaphela isikhathi wabe eselibuyisele enkantolo ngoLweihlanu (izolo). “Ukuqhubeka nokuhlalela udaba lwabo (Ajax) kuzokwenzela phansi izinhlaka ezithintekayo kwiNSL (National Soccer League),” kusho uKeightley. I-Ajax nokho isavunyelwe ukufaka isicelo enkantolo ukuba isibuyekeze isibeke eceleni isinqumo sikaMokhari. Ukuphumelela kwayo kungenza iqalwe phansi imidlalo yokuhlunga. UKeightley uyibekele uMeyi 22 i-Ajax ukuletha enkantolo amanye amaphepha ukuqinisa udaba lwayo. Bonke abathintekayo ngemuva kwalokho bazolalela iphini likamengameli wamajaji enkantolo ephakeme ukuphuthumisa izinto aqoke nejaji.