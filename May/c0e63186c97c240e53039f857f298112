Lo wesifazane oneminyaka engu-26 waseMtshezi, wavula icala ngenyanga edlule emuva kokuyokwelashwa yinyanga ayisolayo. Utshele Isolezwe ukuthi usethuka izanya ngoba inyanga yaboshwa yaphuma ngebheyili. Uthe okumthusa kakhulu ukuthi uthole iSMS emsabisayo. Isolezwe liyibonile le SMS ethi: “Ntombazane kuyokusiza ukuthi ucime leli cala olivulile uma usathanda ukudla anhlamvana.” Le SMS kuthiwa ivela enombolweni ummangali angayazi. Lesi simo sidale ukuthi lo wesifazane abuyele esibhedlela ngenxa yokuguliswa ukhwantalala kanti ubevele engakapholi ezinhlungwini eziyimbangela yesigameko. Ulale isikhathi esingangesonto esibhedlela, waphuma ngesonto eledlule. “Esibhedlela bese ngitshele ngisho onesi ukuthi bangavumeli muntu ozongibona uma engeyena owomndeni. Bese ngisaba kwasani, bekudingeka onesi baqale bambuzisise umuntu ovakashile, baqinisekise nami ukuthi ngiyamazi. Kumanje izinhlungu esinyeni azipheli selokhu kwenzeka lesi sigameko,” kusho yena. Lo wesifazane uthe namanje akakhululekile njengoba engazi ukuthi ubani omthumelela iSMS yokumsabisa. Uveze ukuthi wawabikela amaphoyisa aphenya icala lokudlwengula, angalivula icala elisha. “Afika ezongibona esibhedlela ezobuza nangeSMS. Athe kumele aphenye ukuthi yathunyelwa ubani ngoba anginaso isiqiniseko sokuthi iphuma kumsolwa,” echaza. Lesi sigameko sicasule nesoka lalo wesifazane elimlobolayo. Lithe aleneme ngoba abatshelwanga nokuthi umsolwa wavela enkantolo, bezwa sekuthiwa uphume ngebheyili. Okuphatha kabi kakhulu lo wesilisa ukuthi ingoduso yakhe akazi ukuthi iphephe kangakanani. Isolezwe lithole ukuthi umsolwa waphuma ngebheyili ngoMeyi 4, kulindeleke ukuthi abuyele enkantolo yemantshi eWeeenen kusasa. Lo wesifazane kuthiwa wayephuma esibhedlela wangasinda ngesikhathi abakubo bemyisa enyangeni eyake yamelapha phambilini. Usola ukuthi inyanga yamvalela egunjini lokwelapha, yathi iyomthandazela kanti iyomdlwengula. Ummangali wopha kakhulu walaliswa esibhedlela emuva kwalesi sigameko.