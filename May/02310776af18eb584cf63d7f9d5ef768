Lo wesilisa usanda kuya emahhovisi enkampani yeLotto Ithuba aseThekwini emuva kokuthola ukuthi nguye owinile. Uthi ubengakwazi ukunakekela umndeni wakhe ngenxa yokuswela umsebenzi. “Ngesikhathi ngithola ukuthi yimina owinile, ngabhala igama lami ngemuva kwethikithi ngase ngilifaka ku-wallet. Bengilokhu ngicabanga ukuthi le mali izoshintsha impilo yomndeni wami ngoba sengizokwazi ukuwunakekela. Ngingumuntu oziphilisa ngamatoho ngakho le mali izokwenza umehluko omkhulu,” kusho owesilisa. Uthe ukuwina akusho ukuthi usezosebenzisa imali budlabha aphile impilo ewubukhazikhazi kodwa uzolungisa umuzi wakhe, aqinisekise ukuthi umndeni uphila kahle futhi onge imali. “Ngangazi ukuthi ngizowina iLotto noma iPoweBall ngelinye ilanga ngoba bengilithenga njalo ithikithi ngize ngidlale nePowerBall noma iLotto Plus ngoba lapho uthola ithuba lesibili lokuwina. Ngiwiniswe wukudlala iPowerBall PLUS,” kusho owesilisa. AbakwaLotto bathe owinile wathenga ithikithi lePoweBall Plus esitolo esiseMhlanga KwaZulu-Natal 
ngoR15. Bathe yize ukudlala i-lotto kungaqedi ububha nokungasebenzi kwabantu eNingizimu Afrika kodwa kuyayishintsha imindeni yabawinile. Baphinde baveza ukuthi banikela ezinhlangweni ezisiza umphakathi.