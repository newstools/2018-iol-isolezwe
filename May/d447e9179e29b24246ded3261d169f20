Lo wesifazane waKwaMashu, esingeke silidalule igama lakhe, unezingane ezimbili ezifunda isikole. Uthi usezame ukuzibulala kaningi ngoba unina usembiza ‘ngento ebolile’ ngenxa nje yokuthi unaleli gciwane. “Uthela ngisho amaphilisa ami e-HIV ngamanzi njalo uma kade ngiyowalanda ePolly, kuze kudingeke ukuthi ngiyolanda amanye, nawo aphinde awathele ngamanzi,” kusho lo wesifazane. Uthi isizathu sokuthi abe naleli gciwane yingoba akakaze aziphathe kahle. “Ubuye athi mina ngalala nobaba ongizalayo oshone eminyakeni embalwa edlule." Udaba lwalo wesifazane selubuya nasenkantolo njengoba eze wathola incwadi eyisivimbelo, ukuze unina angaqhubeki nokumusho ngezinhlamba. Lo wesifazane uthi wathola ngo-2004 ngaleli gciwane, wawutshela wonke umndeni, kodwa unina akakaze ayizwe indaba yakhe. Uthi waqala ukumthuka embiza ngamagama ehlisa isithunzi. Uthi ayikho into angasayizamile, uzame esontweni ukuthi bangenelele, wazama nekhansela lendawo. Ngisho incwadi yasenkantolo, konke akumvimbi unina ukuthi amethuke nsuku zonke. Kodwa unina uthi usuke engamethuki ngoba enegciwane lengculazi. “Lo uyingane engezwa nje sidalwa. Akuqali ngaye lapha ekhaya ukuthi kube khona umntwana onalesi sifo. Kunodadewabo omdala owagula wagcina esethathwe yilesi sifo. Pho yena ngingambandlulula kanjani?” kubuza unina. Lo wesifazane uthi ufisa ukusizwa nayinoma wubani kulesi simo, ngoba ekugcineni ukungezwani kwabo yinto okungamele iqhubeke. UMnyango wezokuThuthukiswa koMphakathi usizinikele ukusiza lo mndeni. Okhulumela lo Mnyango, uNkk Ncumisa Ndelu, uthe uzothumela osonhlalakahle bayokweluleka ngokomqondo lo wesifazane, bangenelele ngezindlela eziningi ukuze le nkinga 
ixazululeke.