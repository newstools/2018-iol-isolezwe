Lokhu kuvele ngoMgqibelo emngcwabeni kaZolile Khumalo (21) waseNgendlezi, eShowe, obuzimaziswe yizinkumbi zezitshudeni zakulesi sikhungo. Emngcwabeni belungekho uhlelo lwezikhulumi ngaphandle kukaNkk Mabongi Myeni obekhulumela umndeni noSandile Dlamini onguMengameli weSasco eMUT. UNkk Myeni uthe basadinga ukwelulekwa ngokomqondo emndenini ngenxa yokuhlukunyezwa yilesi sigameko. UDlamini utshele Isolezwe ukuthi abebesondelene nomufi bayesaba ukukhuluma nabezindaba ngoba abazi kuzokwenzekani ngomsolwa necala. Kulo mngcwabo bekukhona nomngani kaZolile abebehlala naye endaweni okuhlala kuyo izitshudeni, eLonsdale ePhoyinti. Bekukhona nesinye isitshudeni sesilisa okuthiwa sasikhona ngosuku lwesigameko, esinqabile ukukhuluma neSolezwe ngenxa yokusaba. UDlamini uthe ngaphandle kokusaba ukwenzakaliswa, zonke izitshudeni zisathukile ngokubulawa kukazakwabo. Kuvele nokuthi isikhungo senze nezinhlelo zokuthi zilulekwe ngokomqondo ngendlela ezihlukumezeke ngayo. Ukubulawa kukaZolile ngobeyisoka lakhe uMnuz Thabani Mzolo, kuqubule ukwesaba nokungaphephi kwezitshudeni ezihlala ngaphandle kulesi sikhungo. UDkt Enoch Malaza oyiPhini leShansela, emngcwabeni utshele Isolezwe ukuthi sebezisungulele ithimba eliyisipesheli  elizophenya ngalesi sigameko. Yize amaphoyisa eqhubeka nophenyo, uthe inhloso yokusungulwa kwethimba wukuqinisekisa ukuthi singaphindi isigameko esifana nesikaZolile. Ukuphikile ukuthi inyuvesi ibe budedengu njengoba ethe bebethembele kubaphathi bendawo okuhlala kuyo izitshudeni ukuqinisa ezokuphepha. UDlamini uthe bayakwamukela okwenziwe yisikhungo ukuqinisekisa ezokuphepha kodwa kubi ngoba sekuze kwashona isitshudeni. “Siqale ngo-2015 ukukhuluma ngodaba lokungaphephi kwezitshudeni ezindaweni zokuhlala. Uma sisesikoleni siphephile kodwa akufani uma sesisezindaweni zokuhlala. Kumele ukuphepha kufane, sazi ukuthi nasezindaweni okuhlala kuzo izitshudeni kuphephile. Nathi sizozibambela mathupha ukuqinisekisa ukuthi udaba lokuphepha kwezitshudeni luyalungiswa,” kusho uDlamini. UMnuz Zwakele Mncwango oyilungu lesiShayamthetho leDA esifundazweni obekhona emngcwabeni,  uthe kumthintile ukushona kwalesi sitshudeni. Uthe kukhombisa ukuthi kusamele kuqiniswe imithetho kwabahlukumeza abesifazane. Unxuse ukuthi kumele uhulumeni enze izinhlelo lapho kuzofundiswa izingane zabafana nomphakathi ngokuvikelwa kwabesifazane. UMzolo kulindeleke ukuthi abuyele eNkantolo yeMantshi eThekwini ngoLwesine ngecala lokubulala uZolile.