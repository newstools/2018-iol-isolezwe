ABAPHATHI beMaritzburg United bamise zonke izinhlelo ngemuva kokusabalala kwezwi ebelibika ngokudlula emhlabeni komdlali wayo obethembisa, uLuyanda Ntshangase. UNtshangase (21), udlule emhlabeni ngoLwesihlany ngemuva kokulaliswa eRoyal Hospital, eMgungundlovu izinyanga ezimbili ngemuva kokushaywa wumphezulu lapho kuzilolongela khona iqembu, ngaphandle kwaseHarry Gwala Stadium. UNtshangase ukhulele kwiZichwe engaphansi kukaThabo Dladla ungowaseMbali, e-1, eMgungundlovu. Ubenza unyaka wesithathu kwiSocial Science e-University of KwaZulu-Natal eMgungundlovu. UFarook Kadodia usihlalo weThe Team of Choice nobezwakala ukuthi wephukile emoyeni, utshele Isolezwe ngoMgqibelo ngokumiswa kwazo zonke izinhlelo zeqembu ngemuva kokuzwa lezi zindaba. “Lesi yisikhathi esingesihle kithina njengoba sizilele ukudlula emhlabeni kukaLuyanda. Sithathe isinqumo sokumisa okwesikhashana kuleli sonto zonke izinhlelo zebhola. “Siyoze siqale ukukhuluma ngebhola nangemidlalo yethu ngesonto elizayo. “Njengamanje sifisa ukududuza umndeni wakwaNtshangase ngokushiywa yilungu lomndeni. “Lesi sehlo senzeke ngesikhathi esibi lapho 
iqembu libhekene nemidlalo emqoka. Izindaba ezibuhlungu. Sihlalele ethembeni lokuthi ngeke zibe nomthelela omubi enkundleni. “Nakanjani sizobaphazamisa abadlali ngoba bebesondelene naye,” kubeka uKadodia. UNtshangase 
ubengomunye wabadlali abathembisayo nobekusabhekwe 
lukhulu kuyena kulandela ukuba nomdlalo omuhle wokuqala esigabeni sePremiership lapho ayezenzela khona kumdlali wasemuva kwiKaizer Chiefs, * -Eric Mathoho. Ngemuva kwalowo 
mdlalo akabange 
esakwazi ukuthola 
ijezi ngenxa yokuthi 
kwasuke kwaqhamuka abanye abafana abancane abavutha uphondo. UNtshangase ungumdlali wesithathu weMaritzburg eminyakeni emithathu ukudlula emhlabeni ngengozi. Ngaphambi kwakhe kwashona uMondli Cele ngo 2016, kwathi ngokuqala kwesizini kwaphinde kwadlula emhlabeni uMlondi Dlamini. Bobabili laba badlali badlule ngengozi yemoto njengoba yena eleleswe wumphezulu. 
I-United isesikhathini esimqoka sesizini lapho isethubeni lokuqeda endaweni yesithathu iphinde ikhale yemuke nesicoco seNedbank Cup. Emdlalweni wamanqamu kwiNedbank Cup izoshukana neFree State Stars eCape Town Stadium ngoMeyi 19. Ukunqoba kwayo izohlabana ngo-7.30 
million bese izibekisela indawo kwiCaf Confederation Cup. NgoMgqibelo izotholana phezulu neLamontville Golden Arrows emdlalweni wabakhaya wokuvala iligi, eHarry Gwala Stadium ngo 3 ntambama. Leli qembu libheke ukuqeda endaweni yesithathu. Njengamanje lihlezi endaweni yesine.