Uthi uma eyikhuza ivele imshaye, imbize ngazo zonke izinhlamba. Umuzi kaNksz Mhlongo awunazo izicabha emakalweni. Uthi ngesikhathi ecela ukuvala ngekhethini indodana yakhe yamtshela ukuthi ayifuni ukuvala ngoba ifuna “ngbone konke ekwenza nezintombi zayo ngoba ithi nami ngiyisif&$$$.” “Omunye umzukulu wami (12) uhambile, angimazi nokuthi uphi ngoba uthe uma ekhuza le mikhuba kayise wavele wamsabisa ngokuthi uzomshaya. Angisazi ngiyephi manje ngoba ngibona umthetho ungasebenzi. Indodana yami inomuzi wayo kodwa izongihlukumeza kulo muzi engawushiyelwa wumamncane. Nginoshukela manje isimo siba nzima. Ngiyacela amaphoyisa asize,” kusho uNksz Mhlongo. Isolezwe labika ngodaba lukaNksz Mhlongo ngo-2013 eveza ukuthi wakhulelwa indodana yakhe emuva kokudlwengulwa yindoda eyayishade nonina. “Indodana yami ngayitshela ineminyaka ewu-17 ukuthi ngadlwengulwa ngumuntu owayeshade nomama, ngineminyaka engu-14 ngase ngikhulelwa yona. Kusukela lapho iyangizonda futhi ize ingisongele nangokungibulala. Iye ithi kusho ukuthi ngangithanda ukulala nobaba. Okubuhlungu wukuthi ngilivulile icala emaphoyiseni, laya enkantolo yathi kufanele ihambe indodana yami kodwa ngizwe sekuthiwa liphelile icala,” kusho uNksz Mhlongo. Uthe uhlala nabazukulu bakhe ababili ahlukunyezwa nabo yindodana yakhe. “Ngiyafisa ukuthi amaphoyisa ambophe ngoba usiphilisa kanzima nabazukulu. Besingcwaba unina wezingane zakhe ngo-Ephreli, usethathe amakhadi esibonelelo sezingane wawanika intombi yakhe. Okubuhlungu wukuthi izingane akazenzeli lutho. Uma ngiya emaphoyiseni umseshi uthi angivule elinye icala. Inkinga wukuthi indodana yami yenza into eyodwa ayishintshi, iyangihlupha,” kusho uNksz Mhlongo. Imizamo yokuzwa uhlangothi lwendodana kaNksz Mhlongo ayiphumelelanga. Inombolo yayo yocingo ibingasebenzi. Ababhekele uphiko lwezokuxhumana emaphoyiseni KwaZulu-Natal, bathe bazokwazi ukuphendula kahle namhlanje uma sebekhulume nomseshi ngecala elivulwe wuNksz Mhlongo.