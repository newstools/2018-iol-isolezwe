UDUBELE enganeni eneminyaka emibili engudadewabo wayigqema ngesando yathulela khona lapho umlisa waKwaMqobokazi, eHluhluwe, obecikwa ukungaphakelwa ebe elambe ehangaza njengomuntu obebhukuda. UMnuz Sithembiso Mthethwa (35) oboshiwe usabhadle esitokisini njengoba eke wavela eNkantolo yeMantshi yaseMtuba kwathiwa akayohlolwa ingqondo. Kuthiwa lesi sigameko sokubulawa kukaQhawekazi Gumede (2) esishaqise umphakathi, senzeke phakathi nesonto eledlule. Ngokuthola kweSolezwe ngeSonto le ndoda itshele amaphoyisa abezoyibopha ukuthi ibixabene nale ngane eneminyaka emibili, yingakho iyigqeme ngesando. UNksz Londiwe Msane (19) oyilungu lomndeni ebelikhona kwenzeka lesi sigameko uthe, uyoyixoxela amagwababa echobana into ayibona ngosuku lwesigameko. Uthe uSithembiso wafika elambe ehanqaza ephuma engena evula amabhodwe efuna okudliwayo kodwa kwalandulwa kwathiwa kusaphekwe isishebo. UNksz Msane uthi yaqala lapho-ke inkinga ngoba uSthembiso wavele waphuthuma kwenye indlu ekhabetheni, wabuya nesando ethukuthele eveva. “Ingane yayidlala emnyango wasekhishini ingashongo lutho kuye wafika wayigqema ngesando esiphundu kabili, yawa khona lapho. “Ngathi ngiyaphuthuma wayiphinda okwesithathu eyishaya ngamawala. Yathathwa iphuthunyiswa emtholampilo amehlo ayo esemhlophe, ngiyasola yayivele isishonile,’’ kusho uNksz Msane. Uthe lo mlisa ngesikhathi egila lesi siga wayengasho lutho, wayeyigqema nje ingane ebonakala ukuthi ugcwele intukuthelo. Kuvele nokuthi lo mlisa ugila lo mkhuba nje, ubenezimpawu zokuthi ingathi ulahlekelwa umqondo. Kuthiwa ubenza nezinto ezixakile ekhuluma into engahlangani ethi uwine i-lotto ebe esenga ezimithiyo. Kuthiwa ubebuye acashe ehlathini uma ezohlangana namanye amalungu omndeni, kungaziwa ukuthi ucashelani. Ngesikhathi leli phephandaba lihambele lo mndeni isimo besimuncu kubonakala ukuthi kusekude ukwedlulisa lesi sigameko. Unina wengane ebulewe uNksz Nobuhle Mlambo obesahleli emsamo ezilele ingane uthe, akakwazi ngisho ukubuka isithombe sendodakazi yakhe ngendlela okubuhlungu ngayo. “Asifuni ukuphinda simbone lo muntu owenze le nto futhi kufanele ahlolwe ingqondo ngoba kuyacaca kukhona okungahambi kahle kuyena. Besibona ukuthi uqalwa ukugula kodwa singanaki besingazi ukuthi angenza unya olunje,” kubalisa uNksz Mlambo. Okhulumela amaphoyisa KwaZulu-Natal, uLieutenant Colonel Thulani Zwane, usiqinisekisile isigameko wathi lo mlisa ushaqwe ezakwadalawane emuva kwesigameko wathweswa icala lokubulala.