Lawa ngamazwi ashiwo ngumngani omkhulu ka-Akhumzi Jezile, uMusa Mthombeni, awasho ohlelweni lwethelevishini alwethulayo iTrending SA kuSABC3 ngoMsombuluko ebusuku. Uthe ngaso sonke isikhathi abantu uma bekhuluma ngegama lika-Akhumzi nelakhe belihlala lizovela. 
“Mngani wami ubufana nomfowethu ngoba konke besikwenza ndawonye. Ubusuwumunxa wempilo yami. Ngithathe amahora ngizibuza ukuthi uvalelisa kanjani kumuntu omthandayo. Yingakho ngivele ngabhala inkondlo ethi: You Never Said Goodbye, kusho uMusa. Uthe u-Akhumzi akaze amtshele ukuthi uyahamba ukuze avalelise kuye. “Ngikhalile izikhathi eziningi. Uma uthando lona lodwa belungakusindisa, ngabe awushonanga. Uphila ngikuthandile ngisho usudlulile emhlabeni ngizoqhubeka ngikuthande,” kuqhuba uMusa. Uthe enhliziyweni yakhe u-Akhumzi uyohlala ebalulekile futhi akekho oyovala isikhala sakhe. “Kubuhlungu enliziyweni yami ukulahlekelwa nguwena kodwa awuhambanga wedwa, umunxa wami uhambe nawe ngesikhathi uNkulunkulu ekubiza ekhaya,” kusho uMusa. Uthe akukho azokusho okuningi ngokudlula kuka-Akhumzi emhlabeni kodwa uyathemba ukuthi usendaweni engcono. “Ngiyathemba la ukhona uyasibuka futhi ujabule njengenhlalayenza. Ngiyakuthanda mngani wami,” kusho uMusa obekucaca ukuthi kunzima ukukhuluma edeze ebambe izinyembezi abuye athule ngesikhathi ekhuluma. UMusa no-Akhumzi basebenza ndawonye kuYO TV, bebancane. Ezinkundleni zokuxhumana bebehlala befaka izithombe namaVideo bendawonye. Ngesikhathi kuvela izindaba zokudlula emhlabeni kuka-Akhumzi, iningi lazwelana kakhulu naye (uMusa) .