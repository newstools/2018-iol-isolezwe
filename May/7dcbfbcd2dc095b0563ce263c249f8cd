UKHALA  ngothishanhloko ofuna intshontsho ngenkani usonkontileka obeqashwe ukuthi alungise isikole iLugobe High, eMbumbulu. UMnuz Bongani Zwane uthi ukweletwa wuthishanhloko wakulesi sikole u-R100 000 emva kokuthi emqashile ukuthi alungise amafasitela, izicabha nokuthi asike utshani kulesi sikole. Uma uthishanhloko sekumele akhokhe, uthi ufune ukuba amgwazele ngenkani, okuyinto angahambisani nayo. Ngokubona ukuthi uthishanhloko akafuni ukumkhokhela, uZwane uthe udaba uludlulisele kumhloli ambize ngoMngadi, isikole esingaphansi kwakhe. “Ngiphatheke kabi ukuthi umhloli angitshele ukuthi angihlukane nothishanhloko uma ngingafuni ukuxabana nenyunyana,” kusho uZwane. Uthishanhloko wakulesi sikole ubengaziphenduli izingcingo ngenkathi efonelwa, nemilayezo athunyelelwe yona akazange ayiphendule. UMngadi elingatholakalanga igama lakhe, uthe uZwane wenza umsebenzi, uma eseqedile usefuna imali enkulu isikole esingenayo. Uyichithile eyokuthi wasabisa uZwane ngenyunyana. “Ngamtshela ukuthi akanginikeze ithuba ngikhulume nothishanhloko kuqala,” kuchaza uMngadi. NgokukaMngadi, uZwane wayefune * -R120 000, okuphambene futhi nokushiwo uSihlalo wesigungu esilawula isikole uMnuz Thanda Makhanya, othe uZwane wafuna ukukhokhelwa * -R80 000 ngomsebenzi. “Enye into ephazamisile wukuthi besingakabi bikho isigungu esilawula isikole obekumele sihlahle indlela yokukhokhelwa kwabantu abenze umsebenzi esikoleni,” usho njalo. UMakhanya uthe babebatshelile abanikezwa imisebenzi kulesi sikole ukuthi  bazonikezwa imali izikhawu ezimbili ngoba enye yima isazofika. “Samkhokhela uZwane * -R40 000 kwasala omunye ngoba wayethe ufuna ukukhokhelwa * -R80 000,” kusho uMakhanya. Uthe bonke abathintekayo ngomsebenzi abawenza, imali yabo yonke bazoyithola ngoJuni sekufike enye imali esikoleni. Okhulumela uMnyango wezeMfundo kulesi sifundazwe uMnuz Kwazi Mthethwa, uthe zonke izinhlangothi ezithintekayo kulolu daba, kumele ziluxazulule ngokuthula. Uthe bona njengomnyango akukho abangangenelela ngakho.