UMCULI weKwaito uMshoza ubhalele uBabes Wodumo incwadi yokumeseka kulesi sikhathi njengoba kusanda kuvela izinsolo zokuthi ubehlukunyezwa owayeyisoka lakhe, uMampintsha.  NgoLwesihlanu olwedlule abantu abaningi kuleli basale beshaqekile ngezinsolo ezivele kwiMetro FM, ohlelweni iThe Drive olwenziwa uMo Flava noMasechaba Ndlovu, lapho uMasechaba  aveze ukuthi uyazi ngokuhlukunyezwa kukaBabes Wodumo, athi bekwenziwa uMampintsha.  Lo mculi wasekwa abantu abaningi ezinkundleni zokuxhumana ngemuva kokuvela kwalolu daba, abanye babhekisa intukuthelo yabo kuMampintsha, obengumphathi wakhe nasesitebeleni abeqopha kuso iWest Ink.  UMshoza, naye obhekene nodaba olucishe lufane njengamanje, ube ngomunye wosaziwayo abathumelele lo mculi amazwi enduduzo nokumeseka kulesi sikhathi.  “Amanxeba abuhlungu ngaphakathi kodwa ngaphandle sishaya sengathi konke kuhamba kahle. Ngesikhathi ngizwa ngesimo obhekene naso izolo ebusuku ngihlulekile ukulala! Bengilokhe ngizibuza ukuyhi senzeni olubi? Sizophendukela kubani?” kubhala uMshoza encwadini ayibhekise kuBabes.  Lo mculi uqhube waveza ukuthi akukho lula ukukhuluma ngokuhlukumezeka nokuthi uyafisa ukuba seduzane noBabes kodwa uvinjwa ukuthi usekubhaceni.  “Njengoba ngikubhalela le ncwadi ngisekubhaceni, ngenxa yokuhlukunyezwa. Lo muntu wesilisa uzame ukungiphuca isithunzi sami, kodwa ngikwazile ukuthola amandla ngaphuma. Ngiyathemba ukuthi nawe ngelinye ilanga uzowathola amandla okuthi sekwanele!” kuqhuba yena.  UMshoza uthe uBabes akaqine kulesi sikhathi wamazisa nokuthi akekho yedwa. Uthe amanxeba azophola futhi bazoyilwa ndawonye impi yokuhlukunyezwa kwabantu besifazane.  “Ngelinye ilanga lezi zinyembezi zizophenduka zibe yinjabulo,” kusho uMshoza.  'Sengifisa ukwazi ukuthi yena uyongivikela nini emhlabeni' - Mampintsha  Engxoxweni neSolezwe ngalolu daba uMampintsha uthe usola isandla sesithathu ngezinsolo abekwe zona.     “Angisona isilwane, uyangazi naye. Ngiyamthanda ngimphilela kakhulu, manje sebengihlasela ngaye. Bengifisa naye uBabes sengathi uNkulunkulu angasisiza, akwazi ukubona lezi zinto zezitha ngoba ekugcineni njengoba ngangimvikela kusuka kuqala uBabes kuze kuba manje, ngaze ngashintsha impilo yami ngendaba yakhe ngoba ngangimthanda," kusho uMampintsha. Lo mculi namhlanje kulindeleke ukuthi aziphendulele ohlelweni lukaMasechaba noMo Flava kwiMetro FM.