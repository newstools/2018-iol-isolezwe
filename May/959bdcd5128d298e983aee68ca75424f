Nakuba begcine betakulwe bonke abangu-13 abebevalelekile kodwa abanye abathathu besebeshonile, okwenza isibalo senyukele kwabayisikhombisa. Le nkampani ikhiphe isitatimende iqinisekisa lezi zindaba ezibuhlungu ithi, labo abashonile kube ngenxa yokulimala kanzima ngesikhathi kuzamazama umgodi. Iveze nokuthi labo abayisithupha abaphume bephila bayelashwa esibhedlela. Kuthiwa imindeni yabo ithola ukwelulekwa ngokwengqondo nalo lonke usizo eludingayo. “Izikhulu zeSibanye-Stillwater zidlulise okukhulu ukudabuka ngalesi sehlo esibi kangaka. “Uphenyo olunzulu luzokwenziwa ngokulekelelana nohulumeni, ukuze kuqinisekiswe ukuthi le nto ayiphindi yenzeke ngomuso,’’ kusho isitatimende. Le mayini ibihlaselwe ukuzamazama komgodi okudale ukuqhephuka kwamatshe, okudale ukulimala kwabasebenzi abaningi bashona abanye. Lesi sigameko senzeke ngoLwesine ebusuku futhi sishiye abaningi bezibuza ngezinhlelo zezokuphepha ezimayini. - ANA