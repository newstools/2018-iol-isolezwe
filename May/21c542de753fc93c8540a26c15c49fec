LIGWETSHWE iminyaka emibili libhadla ejele ikhansela le-ANC e-Eastern Cape uMnuz Andile Lungisa ngecala lokushaya ngehloso yokulimaza. ULungisa ugwetshwe ngoLwesithathu ngemuva kwecala lokushaya ilungu lekomidi lesigungu somkhandlu waseNelson Mandela Bay ngo-2016. Kulesi sigameko uLungisa washaya uMnuz Rano Kayser ngojeke oyingilazi emhlangwaneni wesigungu. UKayser wasala emabokoboko ekhanda nasemqaleni kanti nezithombe zakhe zagcwala ezinkundleni zokuxhumana njengoba elinye lamalungu ayekhona asiqopha lesi sigameko. Ivideo eyaqoshwa ukhansela uRenaldo Gouws weDA, ekhombisa uLungisa egqema uKayser ekhanda, ibiyingxenye yobufakazi obethuliwe enkantolo. Ngesikhathi igweba uLungisa iMantshi uMnuz Morne Cannon ithe ikuqaphelile ukuthi lesi sigameko sashiya uKayser elimele kanzima futhi sabeka impilo yakhe engcupheni. Efakaza enkontolo uKayser uveze ukuthi ngemuva kwalesi sigameko ube nenkinga yokukhohlwa izinto kalula. "Namanje usasho ukuthi uphathwa yikhanda elinzima aphinde akhohlwe izinto kalula, noma sekuphele iminyaka emibili senzeka isigameko. Ngisho udokotela uthe kuyinhlanhla ukuthi usaphila," kusho uCannon. Ngemuva kwesigwebo uLungisa uthe uyasamuke futhi ayisihlonipha isinqumo senkantolo. Okhulumela iDA e-Eastern Cape, uMlindi Nhanha, uthe iqembu lijabule ngesinqumo senkantolo. "Silahlekelwe ngomunye wosopolitiki abaqavile e-Eastern Cape, okuyinto edabukisayo. Kodwa ke imantshi namhlanje ithumele umyalezo wokuthi umthetho usebenza kubo bonke abantu. Siyethemba lo myalezo uzofinyelela kumalungu e-ANC eNelson Mandela Bay, ubugebengu abunandawo emphakathini," usho kanje - African News Agency/ANA   