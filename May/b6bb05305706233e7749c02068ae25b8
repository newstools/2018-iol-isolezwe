USEKUPHINDILE futhi adume ngakho uMnuz Edward Zuma oyindodana yobenguMengameli wezwe, uMnuz Jacob Zuma, njengoba esebhalele uNgqongqoshe wezokuVakasha uMnuz Derek Hanekom incwadi evuthayo. Kule ncwadi uZuma uchaza uHanekom njengesifiki esivumela inzondo yaso ngoyise ukukhombisa ukuthi akanabuchopho. Lokhu kulandela umbhalo kaHanekom kwiTwitter, lapho ezwakala khona egxeka uZuma  ngobudlelwane bakhe noNksz Nonkanyiso Conco, (24) onendawo yokubhucunga abantu. Kunemibiko yokuthi uZuma usemthembise umshado. Kulo Twitter kaHanekom, kunombhalo othi: “Eish. Uma i-ANN7 ingavalwa masishane, kungaba ngcono.” Ugxeka lesi siteshi sethelevishini ngokunikeza isikhathi umuntu osolwa ngamacala enkohlakalo, uphinde amsole nangokubeka izwe esimeni esibhedayo. Lo mbhalo usola uZuma ngokuthi ubona kukuhle ukuthi njengendoda eno-76, kumfanele ukuthi akhulelise intombazane eno- 24. UHanekom ubhale lo mbhalo ngo-Ephreli 21, kusadlule izinsuku eziyisishiyagalolunye kuzalwe ingane. UNksz Conco okulindeleke ukuthi abe unkosikazi wesikhombisa kaZuma, usekhokhelwe ilobolo. Uthole iziqu zakhe zobuntatheli kuleli sonto eRosebank College eThekwini. Ephendula uHanekom, uthe: “Ngikhetha ukuthi ngingaphenduli. Abanye bangahlulela baphendule uma bethanda." U-Edward ukhale nangokuthi uHanekom akalihloniphi isiko lethu lokugxeka isithembu. Uthe ngeke aze axolise ngakushilo. Uthe uHanekom ugxeka isithembu kuyise kuphela, uma sithathwa abanye akabagxeki. Ngokwakhe, kuyammangaza ukuthi uHanekom uzozitshelani izivakashi uma egxeka lokhu okungamasiko ethu. “Hanekom, kumele wesule esikhundleni ngoba awukufanele ukuhola ezweni lethu. Owakufaka kulesi sikhundla ngiyamdabukela ngoba angazi ukuthi ungum-Afrika yini,” kusho * -Edward.