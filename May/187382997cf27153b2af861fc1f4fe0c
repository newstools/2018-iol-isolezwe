KUSHUBE isimo ngenkathi omakadebona bamaqembu ahlukene ezepolitiki, bevuka umbhejazane bethumba abantu kulandela ukusulwa kokufakwa kwesicelo sokudedelwa kukamakadebona wePAC, uMnuz Kenny Motsamai, eGauteng High Court, ePitoli. Iqulu lalabo makadebona, livuke umbhejazane lavalela amalungu omphakathi nabezomthetho isikhathi esingangemizuzu engu-30. Bebecikwa wukuthi isicelo esiphuthumayo esiphathelene noMotsamai, asizange sisaqhubeka. Kuphoqeleke ukuthi kuze kubizwe amaphoyisa  azodambisa isimo, kwazise omakadebona laba abebegqoke izikibha ezibomvu, bese bevale indlela engenayo nephumayo kule nkantolo. Elinye iqulu beligade lapho amajaji epaka khona izimoto zawo ukuze angakwazi ukuphuma. Bebefuna ukwazi ngenkani ukuthi kungani isicelo esiphuthumayo sokudedelwa kukaMotsamai singaphumelelanga. UMotsamai wadedelwa ngoshwele ngoJanuwari nyakenye emva kokuthi edonse iminyaka engu-27 ejele ngecala lokubulala iphoyisa lomgwaqo eRustenburg. Ubuye waphindela ejele emva kokuthi isicelo sakhe sikashwele siphinde sahoxiswa ngo-Febhuwari nonyaka. Waboshwa ekwakhe, waphindiselwa eBoksburg Correctional Centre. Nakuba kungazange kucace ukuthi yisiphi isizathu esaholela ekutheni isicelo sakhe sikashwele sihoxiswe, kubukeka kuyikona ukuphindiselwa kwakhe ejele okuholele ekutheni omakadebona bafake isicelo esiphuthumayo kuNgqongqoshe wezoBulungiswa, uMnuz Michael Masutha, befuna ukuba adedele ngenkani. Ngokusho kommeli womakadebona, uMnuz Andries Nkome, udaba lwesicelo sokudedelwa kukaMotsamai, belusohlwini lwangoLwesine kule nkantolo. Kuthiwa lesi sicelo sisuswe ohlwini yiJaji uJoseph Raulinga ngesizathu sokuthi besingakafiki isikhathi sokuthi kuqhutshekwe naso.