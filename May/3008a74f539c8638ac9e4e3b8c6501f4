Esithangamini nabezindaba eMargate Hotel ngasePort Shepstone izolo, uMnuz Howard Msomi ongunobhala kwisifunda esincane se-ANC eMzumbe, uthe bazoyilandela yonke imigudu yangaphakathi enhlanganweni lapho bezobe bezwakalisa izikhalo zabo ngokuhlala kwezingqungquthela kodwa uma bengakutholi ukujabula bazophoqeleka ukuthi baye enkantolo. UMsomi uthe kunezifunda ezine iLower South Coast, Moses Mabhida, Harry Gwala nabaQulusi ezinezinkinga okungamele izingqungquthela kuzo ziqhubeke. “Thina sithi izingqungquthela akumele zihlale ngoba isimo esikhona ezifundeni asikho kahle, sifuna kuxazululwe zonke izinkinga ezikhona ngaphambi kokuthi kuhlale izingqungquthela,” kusho uMsomi. Uthe banezikhalo ezaziwayo asebezidlulisile zokunqatshelwa kwamaqabane ubulungu benhlangano nokukhishwa kwamanye amalungu emiqulwini yamalungu. UMsomi uthe bayaphikisana nalokho okushiwo yisigungu esiphezulu senhlangano ebhekelele ukusebenza kwansukuzonke iNational Working Committe (NWC) ukuthi amagatsha esifundazwe asekulungele ukuhlalisa izingqungquthela. I-NWC ihambele izifunda zezifundazwe yathola ukuthi eziningi zazo sezikulungele ukusingatha izingqungquthela ngaphandle kwezintathu iLower South Coast, Moses Mabhida neHarry Gwala. UMnuz Siyabonga Hlongwa onguNobhala wegatsha le-ANC eMoses Mabhida uthe abakwazi ukuthi bangaya ezingqungqutheleni kusabulawa abaholi benhlangano. “Sikhuluma nje sihlangane lapha eLower South Coast sekubulewe abaholi ababili benhlangano, lokho kunika isithombe sokuthi kukhona okungahambi kahle ngaleyo ndlela akukuhle ukuthi kungahlala izingqungquthela,” kusho uHlongwa. UMnuz Bheki Nzimande oyilungu lesigungu esihola iHarry Gwala ukuchithile ukuthi baphakamisa ukuthi izingqungquthela zingahlali ngoba besaba izimbangi zabo ukuthi zizobathela ngehlazo. “Asesabi ukuya ezingqungqutheleni kodwa sithi sifuna kuyiwe enkundleni ziyozwana amandla sekuxazululwe zonke izinkinga, ngeke siye ezingqungqutheleni zezifunda namagatsha antshontshiwe,” kusho uNzimande.  Uthe esifundeni sabo iHarry Gwala kunemihlangano yamagatsha ebihlaliswa ngoSihlalo be-ANCYL emagatsheni aseThekwini okuyinto ephambene nomthethosisekelo. “Kukhona futhi eminye imihlangano yamagatsha ebihlaliswa ngosihlalo benhlangano yosomatekisi iSouth African National Taxi Council (Santaco),” kusho uNzimande. UMnuz Sifiso Dlamini waseThekwini uthe izimbangi zabo kumele zingakhohlwa ukuthi bazifaka enkantolo mayelana nomphumela wengqungquthela yesifundazwe ka-2015. “Kumele basilalele, uma bengafuni sizohlangana nabo enkantolo,” kusho uDlamini. Ingqungquthela yokuqala yezifunda yokulungiselela ingqungquthela yesifundazwe isihlalile esifundeni iGreater KwaDukuza. Ngakolunye uhlangothi, uMxhumanisi we-ANC KwaZulu-Natal, uMnuz Sihle Zikalala, uthe sekumi ngumumo ngamalungiselelo ezingqungquthela ezine okumele zihlale kule mpelasonto. UZikalala uthe bazozihlalisa izingqungquthela eyaseMalahleni, Far North, Nkosi Bhambatha naseMusa Dladla ukuze kukhethwe ubuholi obusha. “Zonke izinhlelo zokulungiselela lezi zingqungquthela zihambe kahle futhi sinethemba lokuthi zonke izingqungquthela zizoqhubeka njengoba kuhleliwe,” kusho uZikalala.