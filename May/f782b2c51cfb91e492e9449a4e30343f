 BAKHALA ezimathonsi abazali babafana baKwaZulu-Natal abathi bakhiphe imali eshisiwe, bekhokhela isikhungo ebesithi sicija abafana kunobhutshuzwayo, osekuvele ukuthi bebenukubezwa ngokocansi wumnikazi okungowesilisa wase-Escourt, KwaZulu-Natal, obezinze eGoli. Laba bafana ababalelwa ku-29, abebeqhamuka kulesi sifundazwe, eLimpopo, nakwezinye izifundazwe, sekuvele ukuthi bebehlukunyezwa ngokocansi, abanye beshaywa kanzima. Kuze kwadingeka ukuthi abazali babo babalande ngokushesha kulesi sikhungo esiseProtea Glen, eGoli. Omunye wabazali, uNksz Ningi Mtolo ongunina kaLungelo Mtolo obehlala kule ndawo, uthi ubonga uMdali ukuthi ingane yakhe yona ayinukubezekanga ngokocansi, kodwa uthi  ubesekhokhe imali engaphezu kukaR28 900 kulo mlisa, ethi yizindleko zokusiza ingane yakhe ifeze iphupho layo. Lo mzali okhulume naleli phephandaba esendleleni ebuya kolanda lo mfana, uthe ufuna le ndoda iboshwe ijeze ngobuqili bayo. "Ngangithi ngilekelela ingane phela ngoba iyalithanda ibhola futhi inekhono kanti sidlala umuntu. Iningi imali engiyichithile, kuduma ikhanda kumanje angazi ngizothini,’’ kubalisa uNksz Mtolo. Uthe uphoxekile ngoba bebemethemba lo mlisa njengoba naye edabuka KwaZulu-Natal. “Indodana yami ibidlala ibhola KwaMashu. Saxhunyaniswa nalo mqeqeshi womunye umqeqeshi, sabe sesihlangana naye e-Estcourt,” kusho omunye umzali. Uthi waqale wakhokha uR1 800 kwalandela uR14 000 ngaphezulu. Uthe ubizwe amaphoyisa ukuthi azolanda ingane yakhe. Omunye wabafana (17), utshele iphephandaba eliwuzakwabo waleli, iThe Star, ukuthi wadlwengulwa yilo mqeqeshi emva kokumthembisa indawo kwiKaizer Chiefs. “Ngifike kule ndawo ekuqaleni konyaka ngethemba lokuthi ngizodlalela iKaizer Chiefs,” kusho lo mfana. Uthe abazali bakhe bebekhokha uR4 500 wokuhlala nokudla njalo ngenyanga kule ndawo. Okhulumela amaphoyisa eSoweto West, uMzwakhe Xazi, ukuqinisekisile ukuthi lo mqeqeshi uvulelwe icala lokunukubeza umfana oneminyaka eyisishiyagalolunye. Uthe eminye imininingwane izotholakala ngokuqhubeka kophenyo. Ngokwemibiko, bese kuphele izinyanga abafana bedlwengulwa bephindelelwa, futhi beshaywa yilo mqeqeshi wabo. Iminyaka yabo isukela kweyisishiyagalolunye kuya kwengu-18. Bathe bebesaba ukubika ngokuhlukunyezwa kwabo izinyanga ezine. Bathi bebeshaywa ukuthi bavume ukugilwa yilo mqeqeshi. Umsolwa kuvela ukuthi uneminyaka engu-34, kodwa igama lakhe lisagodliwe. Kuthiwa umsolwa uzame ukuzibulala emva kwalezi zinsolo ngokuphuza ushevu. Utholakale egaraji kwakhe ezibhonqa ngenxa yezinhlungu, waphuthunyiswa esibhedlela. Ngesikhathi sokuloba, kuthiwe uyelulama egumbini labagula kakhulu esibhedlela lapho egadwe khona amaphoyisa.