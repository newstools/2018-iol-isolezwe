UZandamela uthe esikhathini esiningi abantu bavamise ukubuka umcebo njengento yabantu abathile, bakhohlwe wukuthi asebenezigidi baqala belondoloza imali encane. “Siqeda ukugubha uSuku lweNkululeko yabo bonke abantu baseNingizimu Afrika, kungakhathalekile ukuthi bawomntakabani noma badelelekile ngokwenhlalo noma umnotho. Yisikhathi sokuthi abantu bacabange ngesimo sabo sezezimali.” Uthe inkululeko isho izinto eziningi, njengemfundo enhle, amathuba omsebenzi, umnotho nomcebo. “Ukukwazi ukufinyelela osizweni lwemali nolomcebo kuhambisana nesidingo sokukwazi ukuphatha imali nokuqinisekisa ukuthi izikweletu azikucindezeli, zenze kube nzima ukuthi ucebe,” kusho uZandamela. Umbiko kaFebhuwari, weStats SA, uveze ukuthi isibalo sabantu abanikwe amasamanisi ezikweletu sehle ngo-3,4% phakathi kukaDisemba 2017 noFebhuwari 2018 uma kuqhathaniswa nasezinyangeni ezintathu zonyaka owendulela lowo, owawuphela ngoFebhuwari 2017. Isibalo sabantu abalahlwa ngamacala ezikweletu sehla ngo-3,1% ngesikhathi esifanayo. NgoFebhuwari 2018, isibalo salaba bantu saba wu-18 254 ngezikweletu ezifinyelela kuR335.4 million. Izinqumo zamacala amaningi yimali yokubolekwa ewuR101,6 million. “Noma lehlile izinga lokukweleta kodwa abantu baseNingizimu Afrika basacwile ezikweletini. Ukwenyuka kweVAT iya ku-15% kuzoshaya iphakethe labathengi abaningi, lengeze emthwalweni wezikweletu wabo,” kusho uZandamela. Ithala likholwa wukuthi abantu abacwile ezikweletini kufanele bazinuke amakhwapha, bafunde ukuzithiba ukuze baphile kangcono. Noma uZandamela ekholwa wukuthi ukunciphisa izikweletu, ukonga nokutshala imali kuyobasiza abantu, uthi ukuthola ulwazi olufanele yikho okuyosiza abantu bathathe izinqumo eziphusile ukuze kuphucuke izinga labo lempilo. “Imvamisa okwenza abantu bangakwazi ukukhululeka ngokwezimali futhi bacwile ezikweletini kuba wukungafundiseki ukuphatha imali, okwenza bathathe izinqumo ezingaphusile,” kusho uZandamela. Ukucija abantu ngamakhono amqoka okuphatha imali, ikakhulu besesesikoleni, kungabasiza ukuthi uma sebekhulile bathathe izinqumo eziphusile ngomuso ngemali yabo. Ukusiza abantu bonge futhi bacebe, uMnyango weziMali kazwelonke ngo-2015 wethula uhlelo lokuthi abantu abanama-akhawunti okonga asemabhange, izinkampani zomshwalense nakwezinye izinkampani zokutshala imali bangakhokhi ntela ngawo. La ma-akhawunti angakhokhiswa ntela ayindlela yokukhuthaza abantu ukuthi bonge, batshale imali. Sekuphele iminyaka engu-58 Ithala liyivulandlela ngezinhlelo zokusiza abantu bonge futhi bakwazi ukuzakhela umcebo. “Ukutshala imali yindlela emqoka yokungasokoli, ngakho ukufundiseka ukuphatha imali nesiko lokonga kuyothela izithelo ezinhle kubantu baseNingizimu Afrika,” kusho uZandamela.