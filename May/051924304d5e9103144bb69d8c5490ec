ZIGWETSHWE udilikajele umuntu ngamunye izinkabi zasehostela eGlebelands, eThekwini, ezilahlwe yicala lokubulala isikhulu samatekisi uMnuz Vela Simon Ndebele (52). INkantolo eNkulu yaseThekwini ngoLwesihlanu igwebe uMxoleleni Hopeson Bhani (30) noMbeko Duma (31) lezi zinkabi okuthiwa zabulala uNdebele emhlanganweni owawuseLamontville ngo-2015. Ngaphandle kodilikajele abawuthole ngenxa yokubulala, bengezelwe iminyaka engu-15 ngokutholakala nezibhamu nezinhlamvu okungekho emthethweni. UBhani ugwetshwa nje, uvele ubhadlile kudilikajele ngokubulala uMnuz Sipho Ndovela owabulawa ngaphandle kweNkantolo yeMantshi eMlaza. Ibamba likaKhomishana wamaPhoyisa KwaZulu-Natal, uGeneral Bhekinkosi Langa, lincome ithimba labaphenyi ngomsebenzi omuhle.