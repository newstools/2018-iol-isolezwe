Silokhu sikhula isibalo sabaqeqeshi abakhonjwa kuMakhosi. NgoLwesibili kuke kwavela igama lowayecija iChelsea u-Ivram Grant noMcCarthy. Umthombo osondelene noMcCarthy uthe lo mqeqeshi ngeke awuthathe umsebenzi wokupheka iChiefs. “Mina ngazi umeluleki wakhe uMick. Ngikhulumile naye kodwa wathi ngeke akwazi ukuthatha imali eshiwo yiChiefs. Ukhala ngokuthi incane. Phela uMick useke waqeqesha kwi-English Championship nakwi-English Premier League. Akafani noStuart Baxter ongelutho e-Europe. UBaxter uqeqeshe emazweni okubalwa iSweden neFinland. Umsebenzi ongcono ake awenza e-Europe owokucija iqembu lesizwe lase-England lika-Under 19,” kusho umthombo. Ngokomthombo iChiefs ibeke u-R500 000 njengeholo lanyanga zonke kozoqeqesha iqembu. UMcCarthy useke waqeqesha iSunderland, Wolverhampton, Ipswich Town neqembu lesizwe laseRepublic of Ireland. USteve Komphela ufake isicelo sokwesula ngemuva kwezidubedube zaseMoses Mabhida Stadium, eThekwini, lapho abalandeli bavuka khona umbhejazane befuna ukumudla luhlaza kulandela ukuqunjwa phansi yiFree State Stars kuma-semi final eNedbank Cup. UKomphela uhlale amasizini amathathu kwiChiefs. Akazange anqobe sicoco, okuyinto emqhathe nabalandeli eNaturena. “Ngikhulumile noBobby ngokuthi zisavuliwe yini izicelo zabaqeqeshi abafuna umsebenzi wokucija iChiefs. Uthe zisavuliwe ngoba nami bengingafuni ukuchitha isikhathi kanti umuntu sebemtholile. Bona bafuna umqeqeshi wangaphandle onesipiliyoni. Omunye umqeqeshi wase-England ebengikhuluma naye ngomsebenzi weChiefs uthe akanazo izinhloso zokuqeqesha eNingizimu Afrika,” kusho enye i-agent ehloniphekile. UBaxter naye okuke kwavela ukuthi kungenzeka abuyele kwiChiefs akukho mnyakazo asayenzile kwiSafa. UVina Maphosa wezokuxhumana kwiChiefs uthe bazomemezela uma sebemtholile umqeqeshi omusha.