Ekhuluma emngcwabeni wesishoshovu se-ANC esibulewe eMoses Mabhida, uMnuz Msawenkosi “Maqatha aziqobayo” Mchunu, uMchunu uthe uzwa kuthiwa kunenye inhlangano ezokwethulwa ngoMeyi 25. “Lokhu kusho ukuthi sekunenselelo ethe xaxa ngoba kusho ukuthi seziningi izinhlangano ezizofuna amavoti, yingakho kumele sisukume sime ngezinyawo senzele ukuthi lo mbutho ukwazi ukuthola amandla afanele ukuze uqhubeke nokuphatha abantu baseNingizimu Afrika. Uma sizithambisa lezi zinhlangano eziqhamukayo ezingoqhibukhowe zizowuwisa umbuso kaKhongolose 
esiwuthanda kangaka,” kusho uMchunu. Uthe kusanda kuvela izinsolo ezithi kunabaholi abathile be-ANC KwaZulu-Natal abaseka lowo obengumengameli wakuleli, uMnuz Jacob Zuma, abahlela ukwakha inhlangano entsha okuthiwa izoholwa nguZuma. Indaba yale nhlangano entsha ehlubuka kwi-ANC iqale ukukhulunywa ngemuva kwengqungquthela yaseNasrec lapho uMnuz Cyril Ramaphosa aqumba phansi imbangi yakhe uDkt Nkosazana Dlamini Zuma. Omunye wabaholi be-ANC abebematanyiswa nale nhlangano nguMxhumanisi we-ANC eKZN uMnuz Sihle Zikalala, ophinde abe nguNgqongqoshe wezokuThuthukiswa noMnotho nezozokuVakasha kulesi sifundazwe. UZikalala wazichitha lezi zinsolo zisanda kuvela wathi zingamampunge. Elinye ilungu le-ANC eMoses Mabhida elikhulume emngcwabeni kaMchunu elingathandanga ukudalulwa, lithe imali entshontshwa kuMasipala waseMsunduzi ngenye yenkece ezosiza ekwakhiweni kwale nhlangano entsha. Lithe kumele lo masipala ophethwe nguMnuz Themba Njilo ufakwe ngaphansi komlawuli kuphinde kuhlakazwe neKhabhinethi yesifundazwe. UMnuz Fanele Sibisi we-ANC osebenza kuMasipala waseMsunduzi uthe bakhathazekile ngokuhudula izinyawo kukaNgqongqoshe wezokuBusa ngokuBambisana neziNdaba zoMdabu KwaZulu-Natal uNkk Nomusa Dube-Ncube ekufakeni ngaphansi komlawuli uMasipala  waseMunduzi. “Asazi ukuthi ungqongqoshe usalinde ukuthi kuphinde kuntshontshwe yiphi ithenda yonogada ngaphambi kokuthi athathe izinyathelo eMsunduzi,” kusho uSibisi. UNjilo obekhona emngcwabeni kaMchunu, uswele umgodi wokucasha amalungu e-ANC eMoses Mabhida embiza ngesichuse. UMnuz Thulani “Two Ways” Xulu ongumholi nongusomabhizinisi waseMgungundlovu uthe uNjilo akasiyo imeya ufana nesichuse, wathi iMeya yaseMsunduzi uMnuz Thobani Zuma oyiPhini lakhe. “Sizwa kuthiwa umuntu oqashayo eMsunduzi nguZuma kanti abesifazane bona ubaqasha ngokuthi bami kanjani emzimbeni,” kusho uXulu. Okhulumela uNkk Dube -Ncube, uMnuz Lennox Mabaso, uthe kukhona okwenziwayo ukuzama ukulungisa isimo eMsunduzi.  Wathi kunophenyo olwenziwa wumnyango noMvikeli woMphakathi. Ethintwa uNjilo unqabile ukuphawula ngokushiwo ngaye wathi yena ubeziyele emngcwabeni eyoduduza umndeni kaMchunu. UZuma uthe akakhulumi nabantu bamaphepha, “Uma kunodaba oluthintwa i-ANC esifundeni kuye kuthintwe unobhala, uma luthinta umkhandlu kufonelwa imeya,” kusho uZuma.