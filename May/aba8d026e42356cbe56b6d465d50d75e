AMAPHOYISA ophiko loKlebe asekuqinisekisile ukuthi athole ibhomu ethempelini lama-Muslim, eVerulam ngesonto. Leli bhomu litholwa kusaphele izinsuku ezintathu kuphela ngemuva kokuhlaselwa kwamalungu amathathu ayethandaza kuleli thempeli. Kulesi sigameko esinyantisa igazi kutheleke abalisa abangaziwa bahlasela amalungu ebandla abethandaza ababhokoda ngommese ebanquma noqhoqhoqho kwafa oyedwa abanye baphuthunyiswa esibhedlela. Kunezinye izingxenye zethempeli ezathungelwa ngomlilo ngesikhathi kwenzeka isigameko "Sibe nomhlangano negatsha labaphenya ngamabhomu, okuyibo abathathe leli bhomu izolo. Ibona abaqinisekisile ukuthi okutholwe kuleli thempeli kuyisiqhumane," kusho uMnuz Simphiwe Mhlongo okhulumela amaHawks. Uthe njengamanje abakaphenyi ngokuthi iliphi ikhemikhali elisetshenzisiwe ukwakha leli bhomu. UMhlongo uthe basaqhubeka nophenyo. Ngeledlule i-ANC isigxekile lesi sigameko yathi siwukuphazamisa inkululeko yezenkolo eshicilelwe kumthethosisekelo wezwe. UMnuz Pule Mabe okhulumela i-ANC uthe ofakazi kulesi sigameko baveza ngokusobala ukuthi yinto ebihleliwe le yokuhlasela leli thempeli. Uthe kufanele kugxekwe ngazo zonke izindlela noma yimiphi imizamo yokuhlalisa lubhojozi abantu ngenxa yezenkolo. UMabe uthe beyinhlangano ebusayo bashaqekile ukuthi kukhona abantu abenza isenzo esibi kangaka njengoba onke amabandla ezenkolo evikelwe kumthethisisekelo. â€œSiyacela amaphoyisa uphiko loKlebe ukuba lusilekelele ngoba sifuna ukubabona bejeza abenze lokhu. Sithi dudu emndenini yoshonile, sifisele nalabo abasesibhedlela ukululama okusheshayo," usho kanje.     