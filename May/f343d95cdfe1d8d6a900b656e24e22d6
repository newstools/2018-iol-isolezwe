IVULELWE icala lokushaya imeya kaMasipala Umfolozi uMnuz Smangaliso Mgenge okuthiwa ishaye ikhansela leDA bebanga ihholo lomphakathi iHlanganani eJ1 eSikhaleni ngeSonto. Ngokusho kukaMnuz Sphesihle Magubane oyikhansela le-DA, ingxabano eholele ekushayweni kwakhe iqale ngombango wehholo okuthiwa belizosetshenziselwa umhlangano weqembu. Uthi bahlangabezane nembibizane ngesikhathi bethola ukuthi ne-ANC iyalisebenzisa ihholo. "Ngangena ehholo esasilicelile kumasipala kanti sekukhona uMgenge namanye amalungu e-ANC. Ngazama ukuchaza, bavele balwa nami bangethuka, uMgenge wangiphushela odongeni wangishaya wangidonsela phandle." UMgenge uyakuchitha konke lokhu uthi, empeleni yena ubelamula ngesikhathi kukhona ukuhilizisana phakathi kwamalungu e-DA  nawe-ANC. "Ukube ngamshaya, ngabe usaphila kodwa? Ngabe akahambi ekhuluma kanje ukube washawa lo muntu. Bangena ngendlovuyangena emhlanganweni wethu wokulungeselela ingqungquthela yesifunda iMusa Dladla. Amanye amalungu ethu ayefuna ukumqondisa, ngangena ngamshwelezela." Uthe umangele uma sekuthiwa uvulelwe icala lokushaya ekubeni kuyena owayelamula. UMagubane uthe luselude ukhalo olusazohanjwa ngoba usazoludlulisela kwezinye izinhlaka lolu daba. "Umuntu osesikhundleni sikaMgenge kufanele abe umgqugquzeli woxolo, hhayi abe uphakimpi," kuqhuba uMagubane othe lokhu akwenzayo kuyingozi ngoba isifundazwe sihlaselwe udlame lwezepolitiki, okungaziwa ukuthi kuzoze kuthandazwe muphi umthandazo ukuze luphele. UMgenge ukhale ngokuthi leli khansela alihloniphi likhombise ukuba luhlaza ngesikhathi likhuluma nabo libafica emhlanganweni. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi icala livuliwe wathi kodwa akekho umuntu osaboshiwe kusaqhubeka uphenyo.