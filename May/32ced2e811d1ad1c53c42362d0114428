Abahlaziyi bathi abaholi abazokhethwa engqungqutheleni yesifundazwe kumele bazame ukubumba izinhlangothi ezimbili ezibangayo. UDkt Bheki Mngomezulu, umhlaziyi ozinze eNyuvesi yaseWestern Cape, uthe kusekude ukuphela ukungaboni ngaso linye phakathi kohlangothi lukaMnuz Sihle Zikalala, ongumxhumanisi wethimba lesikhashana elijutshwe yi-ANC kuzwelonke nolukaMnuz Mike Mabuyakhulu onguSihlalo waleli thimba lesikhashana obeseka uMnuz Senzo Mchunu, owahlulwa nguZikalala ngo-2015. “Kumele ozokhethwa azame ukuhlanganisa izinhlangothi ezibangayo. Kusekude ukuphela ngoba uma ubheka naseNorth West, abafuna uSupra aphume ngabebeseka uRamaphosa (Mnuz Cyril) kuthi abangafuni aphume kube  ababeseka uZuma (Mnuz Jacob). Ngakho nakulesi sifundazwe lisekhona ithuba lokuthi kube nobumbano.” Omunye umhlaziyi uMnuz Thabani Khumalo, uthe udaba lokuhlukana lusazoba khona kulesi sifundazwe. Uthe abaholi abazokhethwa kumele ngayo yonke indlela bazame ukuhlanganisa izimbangi. “Ubumbano yinto ehlale kukhulunywa ngayo. Abazokhethwa kumele baqinisekise ukuthi luba khona. Ingqungquthela yesifundazwe izoqhubeka ihlale  nakuba kukhona abangeneme abafuna ingahlali ngoba kuqhubekile ukuhlala kwezifunda ezine ngempelasonto,” kusho uKhumalo. Izifunda ebezihleli ngempelasonto yiMusa Dladla, elele isibili ngobukhulu esifundazweni ilandelwe iTheku, iFar North, Emalahleni naseNkosi Bhambatha. Ukhetho lwaseMusa Dladla, enamagatsha angaphezulu kuka-100, lunqotshwe iMeya yaseMhlathuze uMnuz Mduduzi Mhlongo ethatha izintambo kuNksz Nonhle Mkhulisi, oyiMeya yaseKing Cetshwayo. Unkosikazi kaMchunu, uNkk Thembeka Mchunu uqokelwe kwesokuba iPhini likaSihlalo kanti uke waba yimeya yomasipala wesifunda uThungulu osubizwa ngeKing Cetshwayo. KwesikaNobhala kubuyele uMnuz Tholinhlanhla Gwala, uMnuz Mthoko Dlamini uqokelwe kwesePhini likaNobhala kwathi uMnuz Lindo Phungula waqokelwa kwesikaMgcinimafa. Izifunda iMalahleni neFar North zaphucwa amanye amadla wubuholi besifundazwe ngo-2016. Nazo zikhethe ngaphandle kwezinkinga. USihlalo waseMalahleni nguMnuz Ntuthuko Mahlaba, iPhini lakhe uNkk Phumzile Mbatha Cele, uNobhala uMnuz Chris Mhlophe, iPhini lakhe uNksz Phumzile Mgcina, kwathi uMgcinimafa kwaba nguMnuz Bheki Nkosi. UMnuz Lucky Moloi, umkhwenyana kaNgqongqoshe wezeMidlalo esifundazweni uNkk Bongi Sithole-Moloi, unguSihlalo wesifunda iNkosi Bhambatha, iPhini lakhe uMnuz Siduduzo Mdluli, uNobhala uMnuz Bheki Lembethe, iPhini likaNobhala uNksz Lungi Mabaso, uMgcinimafa kwaba nguMnuz Linda Ngubane. EFar North uMnuz Bethuel Mthethwa uqokelwe kwesikaSihlalo wesifunda, uMnuz Jabulani Mkhabela iPhini likaSihlalo, uSiphile Mdaka uNobhala, iPhini likaNobhala uNksz Zodwa Mhlongo kwathi uMgcinimafa kwaba nguMnuz Thobelani Ncamphalala. UZikalala ubongele lezi zifunda ngokukhetha ubuholi, wathi amagatsha akhulumile. Uthe zibe nokuthula, zonke zivulwe ngamalungu esigungu esiphezulu se-ANC. “Siyakholwa ukuthi abakhethiwe bazofuqa izinqumo zengqungquthela yaseNasrec yokubuyiswa komhlaba ngaphandle kwesinxephezelo, imfundo yamahhala neminye imigomo okwavunyelwana ngayo,” kusho uZikalala. 