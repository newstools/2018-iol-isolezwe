Lo msolwa kuvela ukuthi lokhu ukwenze intombi yakhe ingekho isesibhedlela ngeSonto ebusuku njengoba ibingaphilile izingane zisele zodwa. Iphoyisa elingagunyaziwe ukukhuluma nabezindaba lithe, lona wesilisa ubanjiswe yijazi lomkhwenyana, abelisebenzisa egila lo mkhuba elitholwe yintombi yakhe ngesikhathi ifika ekhaya. “Izingane zihlala nonina wazo kuphela, ubaba lona ubejwayele ukuza ekhaya azovakasha alale uma kwenzeka. Umama ubengekho kwenzeka lesi sigameko esesibhedlela eJozini. Izingane bezisele zodwa, nokugcine ngokuthi ubaba lona ahambe ebusuku aye ezinganeni ngoba azi ukuthi akukho muntu wafike wathatha lena eyodwa wagila lo mkhuba kuyona, lena enye wayiyeka,” kuchaza leli phoyisa. Lithe ngesikhathi unina walezi zingane ebuya ekhaya azimtshelanga lutho ngokwenzekile, uyena oze wathola ijazi lomkhwenyana ebelisebenzile ekamelweni lakhe. “Uzibizile izingane zonke wazibuza ukuthi ijazi elisebenzile elikabani futhi ngabe kukhona yini owesifazane oke wafika yena engekho elethwa yisoka lakhe ekhaya. Kungaleso sikhathi-ke lapho ingane eyehlekelwe ilesi sigameko imtshele khona konke, kwathi ngoLwesibili umama wahamba wayovula icala emaphoyiseni,” kuchaza lona. Lithe lesi sigameko simcasule kakhulu lona wesifazane njengoba ebelethemba isoka lakhe kodwa lenza lesi sigameko ezinganeni ebezithatha lona wesilisa njengoyise futhi zimethemba njengoba bese zimjwayele. Okhulumela amaphoyisa KwaZulu-Natal uCaptain Nqobile Gwala usiqinisekisile lesi sigameko wathi lona wesilisa uvelile enkantolo izolo ebhekene necala lokudlwengula.