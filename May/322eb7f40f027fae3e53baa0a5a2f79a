UMHOLI kazwelonke weDemocratic Alliance (DA), uMnuz Mmusi Maimane, usexwayise amalungu ale nhlangano ukuthi akekho kuwona omkhulu ukwedlula leli qembu. Ubephawula okokuqala emva kokuthi ikhokhasi yale nhlangano ithathe isinqumo sokuxosha obeyiMeya yayo eKapa, uNkk Patricia de Lille. Ngaphandle kokuxoshwa kukaDe Lille kuleli sonto, le nhlangano iphinde yamisa ubulungu bakhe kuyona. Usolwa ngenkohlakalo phakathi kwayo okubalwa ukusebenzisa imali yabakhokhi bentela ukwenza ngcono umuzi wakhe. UNkk De Lille uyaziphika lezi zinsolo, uthi uzosiphonsela inselelo enkantolo isinqumo sokuxoshwa kwakhe. “Uma ikhokhasi yenhlangano isikhombise ukungabethembi ubuholi bakho, isuke ingekho enye into engaphinde yenziwe,” kusho uMaimane. Uthe kuyamangaza ukuthi kunabathile abafuna ukubambezela lolu daba. Uncome uNkk De Lille njengozakwabo ebezwana naye. “I-DA yinhlangano engacwasi ngokwebala, kodwa uma sekukhona ukungathembeki komuntu enhlanganweni, kumele uhambe. Sihola abantu lapha okuyibona abasivotela. Kumele senze okufanele,” kugcizelela uMaimane. Kwenzeka konke lokhu nje, kunezinkulumo nezinsolo ezithi iDA isebenzisa ubuhlanga ukuchitha abantu abamnyama. Kodwa uMaimane uzichithile zonke lezi zinsolo. Kuneminye imibiko ethi kwasayena uMaimane isikhundla sakhe sizulelwa amanqe kule nhlangano njengoba engumuntu omnyama.