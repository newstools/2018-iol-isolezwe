UNksz Nompumelelo Mthembu (28) ushone ngoMgqibelo. Icala lakhe - wenqabe ukuthi babuyelane noyise wezingane. Umufi, onezingane ezintathu, kuthiwa ubesebuyele kubo emuva kokuba uyise wezingane emshaye waze wamdlokodla ubuntu bakhe ngesagila ngoMashi. Babekade bexabene ngenxa yemali yesibonelelo sikahulumeni yezingane. UNksz Mthembu wahlala isikhathi eside esibhedlela ekhishwa isagila kwaze kwaphoqeka ukuba akhishwe nesibeletho, kusho umndeni. Kwavulwa icala lokushaya, waboshwa umsolwa kodwa waphuma ngebheyili emuva kokuthi umufi esule icala. Emuva kwalokho umndeni kaNksz Mthembu wabe usumlanda nezingane zakhe ezineminyaka emihlanu, emithathu nezinyanga ezine. NgoMeyi 1 isoka kuthiwa lamhlasela lifuna ukuthi babuyelane ngenkani futhi abuyele kubo nezingane zabo. Ongumalokazana kaMthembu, uNkk Promise Mthembu, uthe kabasalali ngoba umsolwa akaboshiwe futhi ubasabisa ngokubabulala bonke. “Wambhunyela ngophethrloli wase emokhela ngomlilo kubuka abantu. Umufi wagijima waya emfuleni ezama ukuzicima. Umsolwa wamlandela wamcindezela ngetshe emanzini. Okwenza sisabe kakhulu wukuthi umsolwa akaboshiwe. Kumanje uyasifonela uyasisabisa ukuthi uzosishisa sonke nezingane zakhe ngomlilo. Ufuna izingane zakhe ngenkani. Manje siyesaba ukuthi uzosilimaza. Siwabikelile amaphoyisa nawo ayalandula ngoba athi awamtholi. Kubo kuthiwa akaziwa. Singabantu besifazane sihlala sodwa. Sesize sayekisa nezingane esikoleni ngoba asazi noma uzosihlasela yini. Sizokhululeka uma eseboshiwe,” kusho uNkk Mthembu. Umufi kuthiwa waze wathola usizo sekubizwa amadoda endawo. Umsolwa wabaleka. Umufi uyiswe esibhedlela, ubelaliswe egunjini labagula kakhulu waze washona ngoMgqibelo. Ikhansela le ndawo, uNkk Nokubekezela Xulu, ophinde abe yiPhini leMeya kuMasipala waKwaNongoma, uthe kumphethe kabi ukubulawa kwabesifazane ngamasoka abo. Okhulumela amaphoyisa KwaZulu-Natal, uCaptain Nqobile Gwala, uthe bekuvulwe icala lokuzama ukubulala kodwa manje sekungelokubulala. Umsolwa usadukile. “Bekunelinye icala abebhekene nalo lokushaya umufi,” kusho uGwala.