UXasa ukhiphe isitatimende izolo emini emuva kwalesi senzo esenzeke ngoMgqibelo ebusuku uWillemse, Botha noMallet bebesohlelweni olushayelwa uMotshidisi Mohono, kuhlaziywa imidlalo yeVodacom Super Rugby. UWillemse utshele uBotha noMallet (abebedlala ngezikhathi zobandlululo) ukuthi ngeke akumele ukusebenza nabantu abambukela phansi ngokwebala lakhe. Uthe ngeke akwazi ukuqhubeka nokusebenza nabantu belokhu bembhuqa ekubeni babedlala ngezikhathi zobandlululo. “Kusukela ngaqala ukuzikhulisa ekuziqeqesheni njalo ningibuka njengomdlali owafakwa ngenxa yebala lakhe,” kusho uWillemse ngaphambi kokubalula injabulo yakhe ngokuthi konke lokhu okwenzekayo umhlaba uyabuka kwazise bekubukhoma. Ungqongqoshe uthe: “Le ndlela yokuziphatha kwabathile bebala elimhlophe ngokuzitshela ukuthi ubumhlophe babo busho ukuthi bangcono, kufanele iphele. Ukube akubona ubulwane obabuhambisana nenzondo enkulu yabamnyama ngabe asibanga khona isidingo sokuthi kuze kulwelwe ukuthi isibalo sabamnyama silingane nesabamhlophe,” kusho uXasa. Ukhumbuza izwe lonke ukuthi uWillemse udelelwa nje, akayena umdlali wamaBhokobhoko ojwayelekile kodwa ngo-2003 waqokwa waba iSA Rugby Player of the Year, Young Player of the Year nePlayer’s Player of the Year. Abadlali abafana noWillemse, Bryan Habana noSiyamthanda Kolisi bayisibonelo sokuthi abebala elimnyama abafakwa embhoxweni ngoba kwandiswa isibalo kodwa ithalente libuzwa kubona. UXasa utshele iSuperSport ukuthi iphuthume nophenyo kodwa akulindele ukuthi bakhishwe emoyeni uBotha noMallet. “Uma inkakha yethu ibizwa ngokuthi ingumdlali wokwandisa isibalo sabamnyama lokhu kwenziwa abantu esebenza nabo kwithelevishini, kufanele senze njani? Ukuqhubeka nokubonakala kobuso bukaBotha nobukaMallet kwithelevishini kuzobe kuchaza ukuthi iSuperSport iyavumelana nalobu buzimuzimu ababukhomise kuWillemse,” kusho uXasa. Isikhulu esiphezulu kwiSuperSport, uClinton Van der Berg, sithe: “Sizoqinisekisa ukuthi senza uphenyo olunqala ngalokhu okwenzekile. Siphoxeke kakhulu futhi sizokwenza konke okusemandleni ukuthi sithatha izinyathelo ezifanele uma sesiqedile ngophenyo lwethu." Ngesikhathi kuqeda ukwenzeka lokhu, uThando Manana owaziwayo ngokulwela amalungelo abamnyama ezintweni ezithinta umbhoxo ubhale kwiTwitter ehlanganisa naye uWillemse emtshela ukuthi: “Kade ngangikutshela ngalaba ababili (uBotha noMallet) ubavikela. Ngiyajabula ukuthi usuze wazibonela. kufakwe negama likaRobert Marawa kule-Twitter.