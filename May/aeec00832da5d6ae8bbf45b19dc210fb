UMalema ubekhuluma nabantu baseColigny, eNorth West, lapho ebenomcimbi wokubongela i-EFF ngokunqoba isihlalo esisodwa kuMasipala iDitsobotla. Uthe umasipala waseDitsobotla unezinkinga njengabo bonke omasipala abaphethwe yi-ANC kodwa manje i-EFF isiphethe iwadi eyodwa. Imibhikisho yokucela uMahumapelo ukuthi ehle esikhundleni isaqhubeka. “Sitshele amaKhomanisi ukuthi sizomsusa ngendlela engenalo udlame uMahumapelo ngokuthi sivotele ukungabethembi ubuholi bakhe. Kodwa banqaba ukuvota. Bebefuna ukubulala abantu. Ukube bebefuna ukukhipha uMahumapelo ngokuthula esikhundleni bekufanele bavote nathi,” kusho uMalema. Uthe amalungu akhe awahlangene nokwebiwa kwempahla ezitolo nemibhikisho yokucekela phansi impahla. “Asibona abantu abanodlame thina. Ukushisa nokuthatha impahla ezitolo yinto ye-ANC. Ngicela amalungu e-EFF angazihlanganisi nemibhikisho yamalungu e-ANC ehlukene phakathi,” kusho uMalema. ENorth West, i-EFF iyiqembu eliphikisayo bese kulandela amanye amancane. Kulindeleke ukuthi ubuholi obuphezulu be-ANC buthathe isinqumo ngekusasa likaMahumapelo kule nyanga. UMalema uthe bazoqhubeka nokukhankasela ukuthi uMahumapelo aphume esikhundleni njengoba benza kowayengumengameli wezwe, uMnuz Jacob Zuma. Ugqugquzele abantu ukuthi baseke umkhankaso wabo wokuthi kubuye umhlaba ngaphandle kwesinxephezelo, ikakhulukazi labo bantu abahlala emapulazini. Phakathi kwabaholi akabe behambele umcimbi we-EFF bekukhona noNobhala Jikelele wayo uMnuz Godrich Gardee othembise ukuthi uzobuya azokwakha kabusha izindlu ezimbili eziwayo zabantu abavotele i-EFF kuleya wadi. Uthe lokhu kuzobe kuwukubabonga ngokuvotela kwabo i-EFF.