Umsolwa okulindeleke avele eNkantolo yeMantshi eThekwini namhlanje, ucushelwe umgoga ngamaphoyisa esebenzisa omunye uthisha naye obesesulile emsebenzini ethenjiswe okufanayo. Umphrofethi ubanjwe ehhotela iTropicana, eThekwini ethi uzolanda uR50 000 kuthisha wesibili ethi uzoceba ngoR10 000 000. Uthisha waseVerulam obefundisa eNanda, ocele ukungadalulwa, uthe ubethandana nowesilisa owamhlanganisa nomndeni wakhe kanti uzofica “umphrofethi”. Besaxoxa, umsolwa wathi umoya ongcwele uthi abakhuleke. “Saya kwelinye igumbi elimnyama, elinekhandlela elikhanyisiwe sathandaza nalo wesifazane ogqoka izinto ezimnyama. Wathi abakithi abangasekho abangihlanganise naye. Wathi izinkinga zemali enginazo  zidalwa wukuthi angiwubonganga umsebenzi,” kusho uthisha. Wathi abakubo bathi bazomnika uR20 million. Wamyalela ukuba athenge ikhofi, ubisi nendwangu emhlophe, okuzokhulekelwa. Ethinini lekhofi selikhulekelwe, uthe  kwaphuma ingidi ekhiyiwe nemithi. “Ngathuka ngoba ikhofi lalifike nami. Umphrofethi wathi kudingeka imali yokuqaqa amafindo. Wathi angithathe eyamapholisi, ngalandula. Wathi angisule emsebenzini, ngoba abadala bazonginika imali. Ngakwenza lokho imali yangena ngoMashi ngamnika yona. Sengiyoyilanda ngafika itshe selome inhlama nocingo lungasangeni,”  kusho uthisha. Uthe bamheha ngokuthi makafake uR100 esikhwameni bakhuleka bavula sesinemali eningi bathi akathathe uR500. Ebhange uthi wayebuzwa ukuthi imali uyiyisaphi wathi uyokhokhela abantu abamakhelayo. Uzakwabo naye ocele ukungadalulwa uthe wasola ukuthi kunokushaya amanzi ngoba umngani wayengaqonde kuhlola kodwa wayevakashele umndeni wesoka. “Nomuntu ebengithandana naye ujike wangaba nasikhathi. Uma sizohlangana ubefika nomphrofethi,”  kusho umgilwa. Nothisha wesibili ubesesulile  ekhuthazwa umphrofethi. Uphunyuke ngokuthi alandule imali kodwa isingenile. Uthinte amaphoyisa acupha umgoga. Okhulumela amaphoyisa Thekwini, uCaptain Khephu Ndlovu, uthe kuboshwe owesifazane waseGhana ngecala lokuqola, ezenza into angeyona.