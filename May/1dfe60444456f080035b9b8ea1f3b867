UHLALELE ovalweni umphakathi wasoTimati KwaMaphumulo kulandela ukungenelwa ezindlini ngowesilisa okubikwa ukuthi udlwengula kwasani, izalukazi, izingane namakhosikazi abantu. Lo mlisa okuthiwa uyaziwa emphakathini kodwa wesatshiswa okwenyoka, kubikwa ukuthi uma kuke kwahlwa nje, ungena emizini yabantu agxishe abesifazane indwangu emlonyeni bese ebadlwengula. Kuthiwa yinqwaba yabesifazane aseyidlwengulile njengoba esanda kudlwengula nesalukazi esinesifo sohlanganothi. Okhulumela amaphoyisa KwaZulu-Natal, uCol Thembeka Mbele, uthe ziningi kakhulu izehlakalo zokudlwengulwa esezibikiwe kuleya ndawo. Uthe kodwa okwamanje abakwazi ukukhipha isibalo sabesifazane nezingane asebedlwengulwe yilo msolwa. “Kukhona icala lokudlwengulwa kwesalukazi elisanda kuvulwa emaphoyiseni. Amaphoyisa azokwenza ulibofuzo kuqala ukuze kuqhathaniswe ukuthi lezi ezinye izigameko zokudlwengula okukhalwa ngazo, zihlobene yini nalesi esisanda kubikwa emaphoyiseni,” kusho uCol Mbele. Ngokuthola kwaleli phephandaba, owesilisa ugila le mikhuba emva kwalokho abaleke ayocasha ehlathini kule ndawo. Abantu abehlukene okukhulunywe nabo bakule ndawo, babeke isithombe esishaqisayo ngemikhuba okuthiwa yenziwa yilona wesilisa. “Sewake wadlwengula umkamfowethu,” kuzikhalela owesilisa wasendaweni ocele ukungadalulwa. Uthe umkamfowabo wadlwengulwa yilona wesilisa emva kokuthi emngenele endlini kanti uzomfica ehleli yedwa. “Uphatha ummsese onzima asabisa ngawo abantu ngaphambi kokuthi abadlwengulwe," kuchaza owesilisa okudlwengulwe umakoti kamfowabo. Ngokwalona wesilisa, abasazi ukuthi kumele benze njani ngendlela abazizwa bengaphephile ngayo ngenxa yalesi simo. Komunye umuzi kuthiwa umsolwa udlwengule isalukazi sakhona esinesifo sohlangothi. Izihlobo zesalukazi zithe nazo zisathukile ngalesi senzo, ngoba yisimo esibe ngaphezu kwamandla azo. “Asisazi kumele senzenjani. Lo muntu ungenele isalukazi ebe azi kahle ukuthi kade sisele sodwa ngaleso sikhathi,” kusho isihlobo sikagogo okubikwa ukuthi udlwenguliwe. Uthe lo muntu umandla kakhulu kubantu abadala abangakwazi ukubaleka nokuzivikela. “Wenza le mikhuba yakhe emva kwalokho abaleke ayohlala emahlathini,” kuchaza isihlobo. Abantu abaningi ubangqongqozela ebusuku. “Uzishintsha amazwi, kwesinye isikhathi azenze umuntu wesifazane noma iphoyisa,” kusho esinye sezakhamuzi. Induna yendawo, uMnuz Bongani Khanyile, ithe iyalwazi lolu daba. “Lo muntu owenza le nto akungoba ehlanya. Uyaganga,” kusho uKhanyile. Uthe uhlela ukuba udaba alubeke emkhandlwini ukuze kubonakale ukuthi yisiphi isinyathelo okumele sithathwe. NgokukaKhanyile, ubengakayibikeli inkosi yendawo ngoba kade isalaliswe esibhedlela. Ikhansela lendawo nalo elicele ukungadalulwa, lithe ziningi izigameko lo mdlwenguli asolelwa kuzona endaweni. “Ubeboshiwe phambilini. Angazi ubeboshelweni,” kusho leli khansela. Lithe umsolwa lona ubamba nezingane ezincane. “Izingane zibuye zisizwe wukuthi zona ziyakwazi ukubaleka kanti abantu abadala bona bazithola besenkingeni kakhulu,” lisho njalo.