UGQIGQA  ezibhedlela umfundi kaGrade 1, onokukhubazeka emqondweni nasemehlweni, okusolwa ukuthi unukubezwe nguzakwabo omdala kunaye ngeminyaka emagcekeni esikole, eClermont, iTshelihle Primary. Ugogo walo mfana (7), esiligodlile igama lakhe ngenxa yokuvikela isithunzi sakhe, ugxeka othisha bakulesi sikole ngokungamazisi kusenesikhathi ukuthi umzukulu wakhe ugilwe lo mhlola. “Okungicasulayo ukuthi amaphoyisa nodokotela bayangithethisa, bathi yimi ophuze ukubabikela ngalolu daba ekubeni ngothisha abangazisanga ngesikhathi ukuthi kunomfana osedlwengule umzukulu wami.” Echaza uthe umzukulu wakhe uthe wayephuma endlini encane. Uthi wathi eseqedile ukuzikhulula, wahlangana nomfana owenza uGrade 4 kulesi sikole, wamdudulela ngaphakathi. Uthi wathi akakhumule ibhulukwe nesikhindi esincane kodwa wanqaba. Uthi wabe esembamba emkhumula ngenkani maqede wamnukubeza ezinqeni. Uthi wathi uyakhala, lo mfana wamsabisa ngokuthi uzombulala. Kwaze kwasiza enye intombazane eyayizozikhulula ethoyilethi lamantombazane, eyezwa umzukulu ekhala ngokuthi uyalimala. Iyona le ntombazane eyafike yabikela othisha bayo. Lesi saguga sithe umzukulu wakhe uthe lo msolwa wayefuna ukumshaya naphambi kothisha. Uthe yena uze wezwa ngoMsombuluko esefonela uthishanhloko owayephathise kumzukulu wakhe. “Wangibuza ukuthi ayikho yini into engiyitshelwe ngumzukulu wami. Ngathi uma ngithi akashongo lutho wabuza ukuthi unjani, ngathi ubengenankinga. Wathi uthisha kufanele ngimyise emtholampilo ayohlolwa. Wayesho konke lokhu umzukulu wami eseye esikoleni. Wathi uma ebuya ngambuza ukuthi kwenzekeni, wangitshela lonke iqiniso.” Lo gogo uthe wamthatha wamphuthumisa emtholampilo waKwaDabeka kodwa abahlengikazi bathi akaqale kosonhlalakahle nabo abathi abakwazi ukumsiza. “Bathi angiqale esiteshini samaphoyisa eChencela nakhona bathi abakwazi ukungisiza angiye esibhedlela eRK Khan, nakhona odokotela bangithethisa bathi ngeke besayisiza ngalutho ingane ngoba ngiphuzile ukuyiletha ukuba izoxilongwa. “Sebeyayiluleka kuphela ngoba ihlukumezekile emqondweni futhi seyihlale ithuswa nawubala. Ayisayi nje esikoleni ngoba iyehla iyenyuka eRK Khan naseMcCord lapho yelashwa khona amehlo.” Uthe ukhathazekile ngesimo somzukulu wakhe ngoba kade ayezama ukumyisa ezikoleni zabantwana abathatha kancane kodwa engathathwa. Okhulumela uMnyango wezeMfundo uthe bayasigxeka kakhulu lesi senzo sokunukubezwa kwengane ngenxa yokuthi sibuyisela imizamo yabo yokuthuthukisa ezokuphepha nemfundo emuva.