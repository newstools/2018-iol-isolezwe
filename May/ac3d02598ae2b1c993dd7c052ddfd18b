NGEMUVA kwezikhalo eziningi ngamantombazane asemancane, akhethwa ngamakhehla ukuba ashade nawo ebandleni iNazareth Baptist  Church elidume ngelakwaShembe, sekushaywe umthetho othi wonke amantombazane asuke ezoya ‘ebhentshini’ (ukokhethelwa ukugana)  aphathe omazisi. Ngokwaleli bandla, lokhu kuzonqanda ukukhethwa kwamantombazane asemancane ngeminyaka,  angavunyelwa nawumthetho waseNingizimu Afrika ukuthi asengana. Kuyinsakavukela kuleli bandla ukuthi amantombazane asemancane ashade nabesilisa asebengubo ziya eweni, kuze kube sengathi kuyinqubo yebandla, okuyinto ephikwayo kuleli bandla. Okhulumela ibandla ohlangothini lwaseBuhleni, uMnuz Thokozani Mncwabe, uthi akuyona impoqo ukuthi amantombazane asemancane agane amakhehla. Uveze ukuthi kunamakhosazana amadala ebandla enza umsebenzi wokuncenga amantombazanyana kodwa kuba kuwona ukuthi ayavuma yini ukugana indoda esuke isikhombile. “Ekugcineni kusala emndenini ngamunye nakuyona intombazane ukuthi bathatha siphi isinqumo,” kusho uMncwabe. Uthe kuyenzeka kwesinye isikhathi intombazane eno-11, ibukeke ivuthiwe, ize ikhethwe yindoda endala kanti isencane. “Uthola ukuthi nabazali baleyo ngane sebevele balindele imali noma izinkomo ngengane yabo,” kuchaza uMncwabe. NgokukaMncwabe, izingane ezincengwa wo-anti ebandleni, ngezingasafundi isikole ezibukeka sezivuthiwe, iminyaka yazo esivuma ukuthi sezingagana. Kuyinto ejwayelekile kuleli bandla ukuthi ngezikhathi zemihlangano eyingcwele, amadoda asefuna ukuganwa anikwe ithuba lokuziqokela izintombi ebhentshini. Kuye kuthiwe izintombi ezitonyuliwe akumele ‘zinqabe isibusiso’. Kodwa usihlalo weKhomishini ebhekele ezeNkolo, iziLimi nezamaSiko, uNkk Thoko Mkhwanazi- Xaluva, uthi akukho ndoda evumeleke ukuthi igane ikhehla noma indoda engayithandi noma ngabe kuthiwa ikhethwe ebandleni. Lokhu kuphambana nelungelo layo, nokwephula imithetho yakuleli uma intombazane ineminyaka engaphansi kuka-16. “Siphelile isikhathi sokucasha ngenkolo noma ngebandla. Sifuna wonke umuntu wesifazane ozithola ekule nkinga, yokukhethelwa indoda nokuphoqwa ukuthi agane esemncane, asithinte siwuqede lowo mkhuba,” kusho uNkk Mkwanazi-Xaluva. Muva nje ikhomishini kade iseThekwini iphenya ngezigameko ezahlukene, kusukela kwezokugcwala kwezindawo zokungcwaba, ukuthwalwa kwezingane ezincane zamantombazane ziyoganiswa ngenkani nokugundwa ngenkani ezikoleni kwezingane ezikhonza ebandleni lakwaShembe.
“Esikutholile kamuva nje wukuthi abathwala izingane ezingaphansi kweminyaka engu-18, sebekuhlobisa lokho ngokuthi bazozishada, ngaphandle kokubhekela ukuthi ukushada umuntu omncane ngeminyaka, kuyicala,” kusho uNkk Mkhwanazi-Xaluva. Ubalule indawo yaseMnambithi athe ingenye yezindawo okudlange kuzo ukuphoqwa kwamantombazane asemancane ukuthi agane amadoda amadala. Amanye aze akhethe ukubaleka emakhaya. “Asifune Boko Haram lapha, ezothatha izingane zabantu iyozibeka emahlathini,” kugcizelela uNkk Mkhwanazi-Xaluva. Uthe eMnambithi bathole ukuthi kunamadoda athwala abesifazane ayobafihla emahlathini. Imindeni yabo ibafune ize incame. “Sithumele amaphoyisa ukuthi ayokhululula lezi zingane ezintabeni. “Sithole ukuthi ayehluleka ngoba akufinyeleleki kalula kulezi zintaba. Size sathumela amasosha, zagcina zitakuliwe,” usho njalo. Uthe lokhu kubukeka kuwumkhuba omusha wokuphoqa abesifazane abasebancane ukuthi bagane ngenkani. Ngokusho kukaSolwazi Sihawu Ngubane ofundisa ezamasiko eNyuvesi yaKwaZulu-Natal, isiko lokuthwala kade ladlulelwa yisikhathi. “Ngenkathi abesifazane besathwalwa, kwakungathwalwa izingane ezincane,” kuchaza uNgubane. Ugcizelele ukuthi ngenkathi intombazane esikulungele ukugana eneminyaka engaphezulu kwengu-18 noma 21, yayithwalwa isinolwazi ngoba yinto eyayisuke isiyikhulumile nesoka, hhayi lokhu osekwenzeka manje kuthiwe owesilisa uthwala intombi ngoba nakhu yena eyithanda. “Isiko akumele lisetshenziswe budedengu. Kubalulekile ukuthi lihlonishwe,” kuchaza uNgubane. Uthe nakuba abanye bekusebenzisa kabi ukuthwala izintombi, phambilini lokho bekuyisiko elihloniphekile, abebelenza ngokucophelela. UMnuz Jabu Baloyi okhulumela iKhomishini yokuLingana ngokuBulili, uthe abesifazane badinga ukuvikelwa kulesi sihlava sokuganiswa ngenkani nokuthwalwa.