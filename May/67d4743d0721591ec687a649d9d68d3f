KUBE uLwesihlanu lwegazi KwaZulu-Natal njengoba kubulawe amakhansela amabili amaqembu ehlukene i-ANC ne-IFP ngobusuku obubodwa, behlaselwa ngesibhamu ezigamekweni ezehlukene. UMnuz Sibuyiselo Dlamini (35) waseDlebe khona Olundi, obeyikhansela emkhandlwini iZululand, udutshulwe ngasedolobheni Olundi emzileni uR66 King Dinuzulu Highway ngesikhathi imoto yakhe imiswa amadoda angaziwa avulele ngenhlamvu washonela khona lapho. Kuthiwa lesi sigameko senzeke kuyoshaya u-7 ntambama. IPhini loMkhulumeli we-IFP kuzwelonke uMnuz Joshua Mazibuko, uthe bafe olwembiza ngalo mholi obekhombisa ukukhalipha kodwa esemncane. "Le nsizwa besigadla ngayo njengoba ibibuye ibe umholi wentsha Olundi, silimele kakhulu ngokuhamba kwayo. Asifuni-ke ukuqala sishaye amathambo siqagele ngoba kuyahlupha lokho. Sizodedela amaphoyisa enze umsebenzi wawo ukuze sithole kahle ukuthi bekwenzenjani,’’ kusho uMazibuko. Kwesinye isigameko ikhansela le-ANC emkhandlwini uMsunduzi ebelibuye libe umholi oqavile esifundeni iMoses Mabhida, nalo lisocongwe ngobusuku obufanayo. Kwenzeka lesi sigameko nje, sivele isimo simanzonzo kulesi sifunda njengoba kuze kwamiswa nengqungquthela yokukhetha ubuholi kwesabelwa ukuphepha kwabantu. UMnuz Musawenkosi ‘Qashana’ Mchunu (45) uthelekelwe amadoda angaziwa ngakwaPata, eMgungundlovu ehamba ngemoto yakhe ngo-7 ntambama. Kuthiwa la madoda avulele ngenhlamvu waphuthunyiswa esibhedlela, kwafika kwamenela. Umxhumanisi ebuholini besikhashana be-ANC KwaZulu-Natal, uMnuz Sihle Zikalala, kuthiwa uhlangabezane nembibizane exoshwa kubo kukamufi. "Angixoshwanga nginqume ukuthi ngingangeni ngoba ngibona amaqabane ehlukene phakathi kunezinhlangothi ezimbili. Sithume oyedwa ayosimela emndenini," kusho uZikalala. Uthe kuzofanele amaphoyisa alubeke eqhulwini lolu daba lokubulawa kwekhansela. "Lesi sihlava silokhu siqhubeka sidala kungabibikho uzinzo esifundazweni. Siyacela amaphoyisa kube khona akwenzayo ngempela ayifakele izibuko le nkinga," kusho uZikalala othe bahambele umndeni beyobabaza lo muga. Uthe bayazwelana futhi neqembu i-IFP nayo eyehlelwe yisigameko esifanayo sokusocongwa kwelungu layo. Ibamba lomkhuzi wamaphoyisa esifundazweni uMajor General Bhekinkosi Langa, uzigxekile lezi zigameko zokubulawa kwamakhansela. Uthe amadokodo asedluliselwe ethimbeni eliyisipesheli elizophenya. Unxuse  namalungu omphakathi angaba nolwazi ukuthi asize athintane namaphoyisa aseduze nawo.