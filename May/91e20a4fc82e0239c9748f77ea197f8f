Izigameko zakamuva zokubulawa kwabesifazane befela ezandleni zalabo okumele ngabe bayabatomota, babavikele, zikhathaza kakhulu. Cishe alikho isonto eliphela kungekho sigameko esishaqisayo sokubulawa komuntu wesifazane. Bakhona nalabo okugcina kungabikwanga ngabo. Bakhona nalabo abahlukunyezwa buthule, bazithole benamahloni okuphumela obala ngenkinga ababhekena nayo. Kwesinye isikhathi bathi uma bephumela obala bezama ukuthola usizo, kube yimindeni yabo ebenza imihlatshelo, ibancenge ukuthi ababekezele. Izobulalisa abaningi le nto egqugquzelwa emakhaya yokuthi emendweni kuyabekezelwa. Yebo nanoma yini umuntu azinikela kuyo, iza nezingqinamba. Ubudlelwano bezothando buyinkinga kakhulu-ke bona ngoba usuke uzinikela kumuntu ohlukile kunawe, ongeke wakwazi ukulawula imicabango nezenzo zakhe. Ukubekezela kubalulekile, kepha kumele kuhluke ekubekezeleleni impilo yobugqila ngoba nakhu umuntu eboshwe wuvalo lokuthi abantu bazothini uma umendo ubhidlika. Kungalesi sizathu amaphephandaba, Isolezwe, Isolezwe ngoMgqibelo neSolezwe ngeSonto, ethathe isinqumo sokuqala umkhankaso womkhuleko owaziwa ngokuthi #Sekwanele! Lokhu kuyisikhalo nokunxusa abantu abangenza umehluko  babhukule. Abaphumele obala abantu abahlukumezekile, ngoba bakhona nabazama ukuthola usizo emuva kwendaba. Kungaba umkhuba omuhle ukuthi amadoda aqotho asukumele ukwenza ushintsho ezindaweni akuzo. Ziyihlazo lezi zibalo zabesifazane ababulawa ngabesilisa. Kudinga ukuba ibhungwe indaba yolaka nodlame lwamadoda. Abasebenzi basezibhedlela ezisezindaweni zabantu abamnyama bangakufakazela ukuthi zibusa kanjani izikhali emphakathini, ikakhulu ngezikhathi zokuphela kwenyanga nezimpelasonto ezimatasa. Njengomzamo wokulwa nalesi sihlava ngoMeyi 31, eThekwini Community Church, ngo-10 ekuseni kuzoba nomkhuleko. Kulo mkhuleko kwamukelwe wonke amabandla azobe evumelekile ukuhloba ngemifaniswano yawo. #Sekwanele!