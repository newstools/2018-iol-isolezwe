LIBUYELA  ngoJulayi 11, enkantolo yeMantshi yaseMidrand, icala lokushaya elibhekene nenkosi yekwaito, u-Arthur Mofokate, obevele kuyona ngoLwesihlanu. UMofokate usolwa ngokushaya kanzima umculi weR&B owayeyintombi yakhe uBusisiwe ‘Cici’ Thwala. Ummeli kaCici, uKeegan Elliott, uthe alizange liqale ukuqulwa icala ngoLwesihlanu labe selihlehliswa. “Inkantolo inqume ukulihlehlisa icala ngoba kusamele kunikwe ofakazi izincwadi ezibaphoqa ukuthi bazokwethula ubufakazi enkantolo. Kulindeleke ukuthi liqale ukuqulwa ngoJulayi 11,” kusho ummeli u-Elliott. Uthe akazodalula okuningi ngecala kodwa konke kuzovela uma seliqulwa. Kwenzeka lokhu nje kusanda kuhoxa umshushisi kuleli cala. Ukushiya komshushisi kuleli cala kukulandela ukuba uCici ebhalele iNational Prosecuting Authority (NPA) ekhala ngokungamethembi umshushisi uMashudu Motsoeneng. Esikhalweni sakhe uveze ukuthi umshushisi ubechemile futhi uke wazama ukususa umbiko kadokotela edokodweni laleli cala ngoba ethi awenzi sisindo ecaleni. Kulesi sikhalo sakhe uCici uphinde waveza ukuthi umshushisi uke wampheka ngemibuzo engathi uyena othweswe icala. Encwadini ayeyibhalele iNPA, uCici kuthiwa ubekubeke kwacaca ukuthi kumele ashintshwe umshushisi kuleli cala. UMofokate usolwa ngokuhudula uCici ngemoto bexabene waze walimala ithambo lesinqe nyakenye.