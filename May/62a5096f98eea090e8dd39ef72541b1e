Lolu hlu luveza amadoda awu-11 nabesifazane ababili ababeyingxenye yabalandeli bebhola ababeyobuka umdlalo weNedbank Cup phakathi kweKaizer Chiefs neFree State Stars emasontweni amabili edlule. Ulinganiselwa kuR2.6 million umonakalo odaleke eMabhida ngesikhathi iChiefs iguqiswa ngo 2-0. Okhulumela amaphoyisa, uBrigadier Jay Nacker, uthe ithimba labaphenyi nenhloko yabashushisi isikhiphe izithombe zabantu abakholelwa ukuthi bangabalekelela ngophenyo. “Sinxusa bonke laba abavela kulezi zithombe ukuthi bathinte abaphenyi becala ngokushesha. Sicela namalungu omphakathi ababonayo laba abasezithombeni ukuthi afonele uCaptain Reddy kwinombolo ethi 082 458 5630 noma uDetective Warrant Officer Mlungwana ku 082 662 7762,” kusho uNaicker. Uthembisile ukuthi ulwazi abazoluletha  emaphoyiseni luzoba yimfihlo, wathi bamukelekile nalabo abafisa ukungazidaluli. NgoLwesithathu abasolwa abathathu, oMnuz Siphosenkosi Memela (35) onomuzi eSavanna Park, ungumshayeli wamaloli ahamba amabanga amafushane, Sibongiseni Khumalo (29) owaseKlaarwater, uyimenenja erenki yamatekisi noKhwezilomo Madiba (35) waseBizana ongumshayeli wetekisi, bavele enkantolo kaMantshi eThekwini. Laba basolwa ababhekene namacala amathathu, elokudala udlame emphakathini, elokungena enkundleni ngaphandle kwemvume nelokuhluleka ukulandela imiyalelo yamaphoyisa, banikezwe ibheyili kaR1 000 umuntu emunye. Bazobuyela enkantolo ngoMeyi 25 sebehambisana nomsolwa owaboshwa kuqala, uMnuz Phelelani Jojisa (32) waseMayville naye ongaphandle ngebheyili kaR1 000. UJojisa okuthiwa ungumlandeli we-Orlando Pirates, ubhekene necala lokungena enkundleni ngaphandle kwemvume kanti kungenzeka andiswe amacala akhe uma kuvela ubufakazi. Ngaphambilini uNaicker uveze ukuthi bangu-20 abantu ababefakwe ezinkundleni zokuxhumana bemataniswa nalolu dweshu. Uthe ukuvezwa kwabo ezinkundleni zokuxhumana kusizile ukuze amaphoyisa alandele uphenyo. Ukubeke kwacaca ukuthi ukuvela kwabo ezinkundleni zokuxhumana akubanikezi igunya lokuthi bababophe, kudingeke ukuthi benze uphenyo olunzulu, kutholakale nobufakazi.