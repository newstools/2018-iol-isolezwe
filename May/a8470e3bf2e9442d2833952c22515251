Uhlaselwe wukugula okungaqondakali ekuqaleni konyaka, okuthiwa bekumxina kakhulu uma ethi uyaqopha e-studio noma eshayela imoto.  Wathi izinyawo zakhe zivele zibe buhlungu, ziqaqambe sengathi kukhona into ezihlabayo nezishisayo futhi akhukhunyalelwe yisisu. Ababengakholwa, bahlengezela izinyembezi sebembona emcimbini obuseCurries Fountain Stadium, eThekwini ngenyanga edlule ngendlela ayekhandleke ngayo emzimbeni. Enkondlweni esamthandazo uLihle uyabalisa kuMdali ukuba aphilise uMjik’jelwa ngoba bayilindele iCD yakhe, okufanele engabe yaphuma ngePhasika. “Ngiqale ukubhala izinkondlo ngenza uGrade 9. Ngangihaya izinkondlo zesiZulu nesiNgisi esikoleni kodwa kwangaba yinto engiyinake kakhulu ngoba bengigxile kakhulu ezifundweni. Sengiphinde ngabuyelwe wugqozi lwazo ngoba phela ikhono yinto ongeke uyilahle, lihamba  livuke.” ULihle, obuye aziwe ngelikaZimdollar, uthe inkondlo seyimakhele ugazi kubalandeli abaningi bakamaskandi kangangoba sekukhona abamgqugquzela ukuba abuyele ebumbongini ukuze agcine esekhiphe icwecwe. Induna yeZihonga, uSoh Mkhonza, ithe bayithande kakhulu inkondlo kaLihle ngoba ibabuyisela ithemba ngoMjik’jelwa. “Nathi siyameseka futhi siyafisa aphumelele kuleli khono ngoba uphiwe.” USoh uthe uMjik’jelwa uyalulama kodwa kubuye kuqale phansi ukugula. “Ngike ngakhuluma naye wathi useluleme.” Uthe kubaphazamisile ukungaphumi kweCD kaMjik’jelwa ngoba bawulambele umculo wakhe futhi bazimisele ukuphuma ngobuningi babo kwiMpucuzeko Maskandi Festival nasemicimbini okuqashwe kuyo uMjik’jelwa. Uthe sebeqalile ukumbeka emithandazweni uma behlangene emagatsheni eZihonga.