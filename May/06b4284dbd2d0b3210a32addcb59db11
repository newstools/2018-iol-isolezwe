LUBUKEKA  luselude ukhalo odabeni oluphakathi kweMeya yaseKapa uNksz  Patricia de Lille njengoba elwa ngayo yonke indlela ukuphikisana nezinqumo zeqembu lakhe iDA  asephenduke umzondo kulo. Ithimba labameli bakaDe Lille eliholwa wuqeqwe u-Advocate Dali Mpofu SC, litshele iNkantolo eNkulu yaseCape Town ukuthi iDA ishaye phansi kwashunqa ngeke uDe Lille alale engandlalelwe. Bafuna ahlale esikhundleni sobumeya kuze kushaye uMeyi 25, lapho kuzophinde kulalelwe khona udaba lwakhe enkantolo . Lo mholi uphume ngaphandle kwenkantolo wakhuluma nenqwaba yabantu abavela emaqenjini ehlukene abebezomeseka. â€œSizolwela ubulungiswa sikholwa ukuthi wonke umuntu uyalingana phambi komthetho wezwe. "Angizile lapha ngoba ngizibona ngimkhulu kuneqembu," kusho uDe Lille. Abameli bakhe batshele inkantolo ukuthi iDA ixhamazelile odabeni lukaDe Lille ayilandelanga imigudu efanele ngesikhathi imxosha. UDe Lille wephucwe ubulungu beDA wasuswa nasesihlalweni sobumeya eKapa emuva kokungaboni ngaso linye phakathi kwakhe neqembu lakhe. IDA ikhala ngokuthi ayisabethembi ubuholi bukaDe Lille nenguyazana yeqembu emkhandlwini ayisamuzwa kahle. IPhini likaSihlalo wesigungu esiphezulu kwi-DA uNksz Natasha Mazzone uthe, abantu baseKapa mabangakhathazeki ngoba umasipala usazoqhubeka usebenze kahle nakuba kusekhona umdonsiswano.