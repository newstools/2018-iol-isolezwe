Kuthiwa wathumela umyalezo kunina nakwelinye isoka lakhe wathi uthunjiwe ngamadoda amane angawazi eShiyane, eNew Hanover, ngoLwesine olwedlule. Unina kuthiwa wanikela esiteshini samaphoyisa eyovula icala. Amaphoyisa asebenza ubusuku bonke emthungatha. NgoLwesihlanu amaphoyisa aqhubeka nokumthungatha waze watholakala ehlezi nelinye isoka. Okhulumela amaphoyisa, uCol Thembeka Mbele, uthe bavule icala lokuqamba amanga emuva kokutholakala kwakhe eNew Hanover engenamyocu. Bekulindeleke ukuthi avele enkantolo izolo. Idokodo lecala lisagcinwe enkantolo. Ibamba lomkhuzi wamaphoyisa KwaZulu-Natal, uMajor General Bheki Langa, uthe ngeke bakwazi ukubekezelela amacala angamanga ngoba amaphoyisa asebenza kanzima. “Ngeke sikwazi ukubekezelela abantu abavula amacala angamanga ukuze bafeze izinhloso zabo. Kusebenze izinsiza kusebenza eziningi kulokhu emuva kokuba kuvulwe icala. Sithemba ukuthi ngokuboshwa kwakhe baningi abazofunda ukuthi asidlali uma sikhuza abavula amacala angamanga. Abaqhubeka nalo mkhuba bazoboshwa bese bejeza kanzima,” kusho uLanga. Kwenzeka lokhu nje owesifazane waseNanda, eThekwini, owaqamba amanga wathi kuduke umntwana wakhe onenyanga kodwa wagcina etholwe kuyise wangempela uyajeza ejele emuva kokulahlwa yicala nonyaka.   