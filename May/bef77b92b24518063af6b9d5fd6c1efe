Izindaba zokuhlukunyezwa kukaBabes zidalulwe ngumsakazi weMetro FM, uMasechaba Ndlovu, ohlelweni lwakhe iThe Drive alwethula noMo Flava ngoLwesihlanu. UBabes ubeyisimenywa eyokhuluma ngengoma yakhe entsha ayikhiphe ngeledlule ethi Ka Dazz. UMasechaba uthe umngani wakhe uke wahlala noBabes ngemuva kokuthi uMampintsha emshaye ngesibhakela ebusweni waphuma igazi ngamakhala. Uthe futhi uMampintsha wamphula umlenze uBabes. UMasechaba uthe asikho isidingo sokuthi uBabes aphendule kulokho akushoyo. ZIZWELE: UMampintsha ukhwele wadilika kumsakazi weMetro FM Imenenja yalo mculi owazakhela udumo ngengoma ethi Wololo, uKeke Mokoena, itshele Isolezwe izolo ekuseni ngemuva kwale ngxoxo ukuthi lo mculi uphuthunyiswe esibhedlala ngenxa yokuhlaselwa wukuthuka okweqile (panick attack). “Ngemuva kwengxoxo simyise eMorningside Medi-Clinic. Namanje siphuma kudokotela ngoba ubeyohlolwa. Ulele manje uphumule,” kusho uKeke. Uthe naye izinto ezivelile zimshaqisile ngoba ubengazazi kodwa akulindwe isitatimende esizokhishwa wumndeni kaBabes. Umndeni ubuzohlangana izolo ntambama ubhunge ngalolu daba. Uthe lo mculi uzoyihlonipha yonke imicimbi aqashwe kuyo futhi wakhokhelwa ngeke aphazamiseke. Kodwa akakakulungeli ukukhuluma nabezindaba. “Ngicela nimzame mhlawumbe ngesonto elizayo,” kusho uKeke.