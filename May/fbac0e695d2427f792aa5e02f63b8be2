UNatasha Wadvalla 
wakwa-Urban Brew uthe, ayikho indlela abangavalelisa ngayo u-Akhumzi ngaphandle kokumdlalela izingoma akade ezikhonzile. “Uhlelo lonke luzogxila ku-Akhumzi njengomunye wabasebenzi bethu futhi njengomunye wabantu abenze izinto ezinkulu nezinhle endimeni yobumnandi kuleli,” kusho uNatasha. Uthe ubumkhulu umsebenzi ka-Akhumzi kwiLive Amp abengumqondisi wezobuxhakaxhaka bemishini esiyisebenzisayo aphinde abe nguphrojusa omkhulu wohlelo. “Ubephinde abe ngumphathi wezinhlelo zobumnandi e-Urban Brew Studios, okuyiyona ekhiqiza iLive Amp. Kuzoba khona izigaba ezahlukene ukukhumbula amagalelo ale nsizwa abemakhulu ohlelweni,” kuchaza uNatasha. Uthe kuzoba nabaculi abahlukene abebazi ukuthi u-Akhumzi uyazifela ngezingoma zabo. “Sizobheka izingoma zamanje nezakudala akade ezithanda. Sizodlala nama-video ahlukene ezinto akade ezenza ukuze simhloniphe ngomsebenzi wakhe awenzile kusukela engena kwithelevishini. Kuzoba khona esizokuhlanganisa ukuhlonipha abasebenzi be-Urban Brew abashonile kule ngozi, ethathe impilo ka-Akhumzi,” kusho uNatasha. Uthe bayacela kubabukeli balolu hlelo ukuthi bakhumbule u-Akhumzi ngokuqhubeka bethumela imiyalezo ohlelweni besebenzisa izinkundla zokuxhumana emakhasini eLive Amp, babhale u-#RIPAkhumzi. Phakathi kwabaculi abazovalelisa u-Akhumzi kulolu hlelo kukhona uPrince KayBee ozodlala ingoma yakhe eshisa izikhotha kulezi nsuku iClub Controller noNtokozo Mbambo ozocula ingoma ethi Shadow of your Wings. Namhlanje eRhema Bible Church, eGoli, kuzoba nenkonzo yesikhumbuzo ka-Akhumzi ezoqala ngehora lesibili 
ntambama. Kuthi ngoMgqibelo kube nenkonzo yomngcwabo ezoba khona eRhema kusuka ngo-9 ekuseni, uzofihlwa emathuneni aseWest Pak, eGoli.