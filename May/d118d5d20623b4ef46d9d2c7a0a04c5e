Lezi zindaba zivezwe ngumngani omkhulu kaMchunu, uMnuz Two Ways Xulu enkonzweni yomngcwabo kamufi enkundleni yezemidlalo e-Azalea, eMgungundlovu, izolo. “Ngaphambi kokuthi uMaqatha abulawe wangifonela wangitshela ukuthi uzwe kuthiwa kunabantu abangaqondakali abalokhu bezulazula ngakwakhe KwaPata,” kusho uXulu. Uthe ubulawa nje uMchunu bese behlela ukuthi ahlinzekwe ngabaqaphi ngoba bebebona ukuthi kukhona abamzingelayo. UXulu uthe uMchunu ubulawa nje futhi kumele ahlangane nomholi othile we-ANC obehlale emfonela ethi abahlangane. “Kumele ngikusho ukuthi uqabane uMaqatha kunomholi wenhlangano owamfonela ngaphambi kokuthi abulawe, wathi ucela bahlangane. UMaqatha wangifonela wangitshela ukuthi lo mholi ufuna bahlangane naye kodwa wathi uyasaba ukuhamba yedwa ngoba akamethembi,” kusho uXulu. Uqhube wathi yena wavuma ukuthi uzomphelezela. Uthe sebevumelene ngokuthi bazohlangana nalo mholi baze babeke nesikhathi, bathi sebethi bayamfonela bathola ukuthi ucingo akasalubambi. Uthe bayazi ukuthi izimbangi zabo zihlela ukubabulala ngoba bekhuluma iqiniso. Ilungu lesigungu esibhekelele ukusebenza kwenhlangano kwi-ANC, iNational Working Committee, uMnuz Senzo Mchunu uthe, bayathemba ukuthi igazi likaMaqatha lizokhuluma babanjwe ababulali. Ukhwele wadilika emalungwini enhlangano angayihambeli imingcwabo uma kushone iqabane elingekho ohlangothini lwayo. “Kumele uma kushoniwe sibe ndawonye kungabikhona abantu ababa nezinye izindlela uma kunesifo ngoba lokho kukhombisa ngokusobala ukuthi mukhulu umonakalo enhlanganweni." Uthe uKhongolose akuyona inkampani enamalungu ebhodi kodwa ngumbutho wabantu. Lo mngcwabo ubuhanjelwe abaholi abaphezulu kubalwa uNgqongqoshe wamaPhoyisa uMnuz Bheki Cele, uMnuz Jackson Mthembu, Dkt Blade Nzimande  noMengameli woMbutho wabesifazane uNkk Bathabile Dlamini ohhahhameziwe ngesithathi ethulwa.