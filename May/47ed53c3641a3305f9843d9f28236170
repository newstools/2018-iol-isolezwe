AMADODA abulala izintombi noma amakhosikazi awo asuke enesifo sokuzikhukhumeza, iNarcissistic Personality Disorder. Lokhu kuvezwe udokotela wezengqondo, uDkt Manqoba Myeni ngesikhathi ebuzwa yileli phephandaba ngomsusa wamadoda abulala  abathandana noma abake bathandana nawo. Uthe mancane amathuba okuthi umuntu osuke enalesi sifo elapheke ngoba usuke engaziboni edinga usizo. Uveze ukuthi uThabani Mzolo osolwa ngokubulala umfundi waseMangosuthu University of Technology, uZolile Khumalo (21) unezimpawu zokuba nalesi sifo. Umbhalo wakuFacebook okusolwa ukuthi wawubhala ngemuva kwesigameko, lapho ethi uZolile ushone engasakwazanga ukumtshela ukuthi uyamxolela uthe, uveza ngokusobala ukuthi akaziboni enephutha ngesenzo sakhe. Ezinye zezimpawu athe abantu besifazane kumele babaleke ngazo zombili uma bezibona kwabathandana nabo yilezi: * Umuntu othanda ukukulawula, akutshele nokuthi ugqoke kanjani. * Umuntu okukhethela abangani, akushayele umthetho yize ningakashadi. * Ukuquliswa amacala uma uke wangaluphendula ucingo. * Ukuhlale usolwa ngokuthandana nabanye abantu ngale kobufakazi. * Umuntu ongaliboni iphutha lakhe, asole wena ngokuba yimbangela yalo. * Ukubizwa ngamagama alulazayo, isilima noma into engelutho. Ucebise abesifazane ukuthi bangahlali babekezele othandweni olunenkinga ngoba kusuke kukukhulu okunyelelayo. Uthe abantu abanalesi sifo uma sebelungile balunga kakhulu, kanjalo nokudinwa kwabo kuyedlulela, umuntu uphenduke ibhubesi. Ukugwetshwa kukaSandile Mantsoe iminyaka engu-32 ngokubulala intombi yakhe uNksz Karabo Mokoena kujabulise abaningi, ngethemba lokuthi sizothumela umyalezo kulabo abahlukumeza abesifazane.