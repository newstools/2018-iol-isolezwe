UNksz Sihle Mdletshe ubesendlini ngesikhathi kuhlaselwa emzini wabo noMnuz Bhekizenzo Msweli (66), odutshulwe amanxeba amathathu esifubeni wadlavazeka nengalo. UNksz Mdletshe uthe bebelele ngezithuba zabo-1 entathakusa ngesikhathi bezwa kukhonkotha inja egcekeni. “Sesake sangenelwa izigebengu phambilini zizogqekeza imoto. Izimoto ezimbili ubesezipaka eduze komnyango wendlu ukuze ezwe uma kukhona okungahambi kahle. Ngesikhathi inja ikhonkotha wavuka wathatha isibhamu sakhe esisemthethweni, wayovula umnyango wasekhishini lapho bekukhonkotha khona inja,” kuchaza uNksz Mdletshe. Uthe umufi ubesawuvula nje umnyango wezwa kuqhuma isibhamu. Uveze ukuthi wesabile ukuphuma, wezwa umufi ekhala ngokuthi uyafa. “Ungene ekamelweni esaphethe isibhamu, opha kakhulu esifubeni, wafike wawa. Ngizwe kukhona okuqhuma sengathi yibhomu ngasemnyango, ngavele ngaphuma sengiphakamise izandla ngizikhalela kuleli qulu lamadoda ebelisegcekeni. Bangiphushele emnyango bangena endlini bebuza ukuthi ngobani abanye abakhona. Ngibatshele ukuthi kunezingane ezilele kwelinye ikamelo,” kuchaza yena. Uthe kuleli qulu lamadoda bekukhona eyodwa egqoke umfaniswano wamaphoyisa. Usola ukuthi lama doda eqe uthango ngesikhathi engena egcekeni ngoba ebehamba ngezinyawo. Ubone kamuva ukuthi nephoyisa lidubulekile. Uthe la madoda acele awavulele isango efuna ukuvulela i-ambulensi. Emuva kwalesi sigameko uNksz Mdletshe uthe kufike amaphoyisa okuyilapho eqinisekise khona ukuthi nguzakwabo odutshuliwe. Uveze ukuthi usamangele ukuthi ubulaweleni uMsweli ngoba nesibhamu besisemthethweni. Umufi, okuthiwa ubethutha izingane zesikole, ushonele esibhedlela ngoLwesine ekuseni. UNksz Mdletshe uthe ngesikhathi behlaselwa yizigebengu ngo-2016 umufi waqhumisa isibhamu wagcina eboshiwe, waphucwa nesibhamu kodwa icala labuye laphela, nesibhamu sabuyiselwa kuye. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa abelandela uphenyo ngabasolwa abebefuneka ngamacala okuphanga nawokudlwengulwa enziwa ngo-2017. “Amaphoyisa angqongqozile azazisa kodwa kwakhona odubulayo ngaphakathi endlini kwadubuleka iphoyisa ekhandla. Amaphoyisa aphindisele ngenhlamvu kumufi odubuleke esifubeni. “Umufi utholakale nesibhamu ngaphambi kokuthi bayiswe esibhedlela nephoyisa. Kuvulwe icala lokubulala nelokuzama ukubulala, idokodo ladluliselwa kwi-Independent Police Investigative Directorate”.