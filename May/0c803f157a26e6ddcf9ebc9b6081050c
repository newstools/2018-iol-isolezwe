OYIMEYA  yaseTshwane, uMnuz Solly Msimanga, ukuqinisekisile ngoLwesine ukuthi uNks Marietha Aucamp wesulile emsebenzini emva kokuthi eyalelwe 
kanjalo. Lokhu kuza emva kwezinsolo zokuthi uNks Aucump obeyiChief of Staff kade eyalelwe ukuba athathe ikhefu. Ubesolwa ngokuqamba amanga mayelana neziqu zakhe zemfundo. Eminye imibiko ithi ubehola uR1.2m ngonyaka ekubeni kunalezi zinsolo esezibaliwe ngaye. Ngokwesikhangiso esakhishelwa lo msebenzi, umuntu owayedingeka, kwakumele abe neziqu zeBachelor’s Degree, noma ezilingana nalezo. Kusolwa uMsimanga ukuthi nguyena owadudula umkhankaso wokuthi aqashwe. Ukusula kukaNks Aucump kuqinisekiswe uMsimanga  esitatimendeni asikhiphile khona ngoLwesine. “Ngifisa ukusho ukuthi ngiyakwamukela ukusula kwakhe, futhi ngizolazisa nehhovisi lemenenja yomkhandlu dolobha ngalokhu okuyilo abekade ebika kulona ukuze kulandelwe yonke imigudu efanele,” kuvuma uMsimanga. “Ngenxa yobufakazi esibutholile, nangendlela udaba olube yindida ngayo,  njengeMeya ngithathe isinqumo sokuthi ngimazise ukuba esule emsebenzini,” kugcizelela uMsimanga. Uthe ufisela uMarieta okuhle kodwa mayelana nekusasa lakhe. Kwenzeka konke lokhu nje, i-EFF igasele emhlanganweni obubanjwe yikomiti leMeya, yase Tshwane, ifuna izimpendulo mayelana nezicucu 
zezemfundo zikaNks Aucump.