UBHOKODE umlungu ongumqashi wakhe ngesiheshe sommese wasebhusha, wambulala umlisa waseHluhluwe ngemuva kokuhilizisana kubangwa umholo okuthiwa awumgculisi umsolwa. UMnuz Muziwendoda Sipho Dlamini (32), ubevele eNkantolo yeMantshi yaseHluhluwe ngoLwesine ebhekene necala lokubulala uMnuz Jan Snyman (28) oyindodana yomnikazi webhusha obebuye asize uma uyise engekho. Ngokuthola kwaleli phephandaba, uDlamini uvele wathatha isiheshe sommese wokusika inyama, wabhokoda indodana yomqashi wakhe amanxeba ayisikhombisa enhliziyweni. Kuthiwa imimese esebenza kule ndawo ibukhali ngendlela exakile njengoba ilolisiswa ngenhloso yokubenga inyama yokudayisa. Kuthiwa iphuthunyiswe esibhedlela indodana yomqashi kodwa kwayenela ngenxa yokugwazwa endaweni ebucayi. Kuthiwa idabule amafu isanda kugcagcelwa yisinqandamathe seminyaka. Leli phephandaba like labika ngezinsolo zokucwasa ngokwebala okuthiwa kuqhubeka kule ndawo njengoba kuthiwa abamnyama badayiselwa abamnyama kanjalo nabamhlophe bathenge kwabakubo. Phambili ngesikhathi Isolezwe ngeSonto lihambele leli bhusha liyophenya ngezinsolo zokucwasa, umufi akafunanga ukuphawula ngazo. Imithombo ithi indaba yeholo ibangwa nje kuvele kunokungaphatheki kahle kwabasebenzi abamnyama okuthiwa bayacwaswa. Kuthiwa bashintshwa njalo baxoshwe kuqashwe abanye ngaphandle kwesizathu. UDlamini uvele isikhashana enkantolo watshelwa ukuthi abuye ngoLwesine lapho sekuzokhulunywa khona indaba yebheyili yakhe. Ngesikhathi esenkantolo ubebukeka engaxwayile, edlubhe ijakhethi enkulu, ehudula ophaqa. Uze waqala ukuzisitha ngejakhethi esebona ukuthi uthwetshulwa izithombe. Abanye abantu abakhulume naleli phephandaba bengafuni ukudalulwa ngenxa yobucayi bodaba bathi, lokhu kuwuphawu lokuthi inkulu inkinga ekule ndawo. Bathe kufanele isukunyelwe indaba yobuhlanga ngoba kungagcina kukhona ukubukana ngeziqu zamehlo phakathi kwabezinhlanga.