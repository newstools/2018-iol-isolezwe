UGWETSHWE iminyaka engu-32 uSandile Mantsoe olahlwe yicala lokubulala uKarabo Mokoena. USandile ugixabezwe ngalesi sigwebo ngoLwesine ngemuva kokutholwa enecala lokubulala ngenhloso, kanye necala lokuzama ukuphazamisa ukusebenza kwengalo yomthetho. UManstoe ubesolwa ngokugwaza uKarabo (22), nokulaxaza isidumbu sakhe ehlathini ngaphambi kokusishisa nyakenye. Ngesikhathi kuqulwa icala wakuphika ukuthi wambulala uKarabo, wathi wathola isidumbu sakhe endlini yakhe eSandton ezibulele. UMantsoe wakuvuma ukuthi uyena owalahla isidumbu. Ngo-Ephreli nyakenye izindaba zokubulawa kukaKarabo Mokoena zashiya abantu abaningi kuleli beshaqekile kwazise isithombe sakhe sasigcwele ezinkundleni zokuxhumana umndeni wakhe ucela usizo emphakathini ngemuva kokoduka kwakhe.  Ekhuluma nezintatheli ngemuva kokutholwa enecala ngoLwesibili uMontsoe wathi umsulwa. "Mhlawumbe icala lami ukuzama ukwakha umuntu nokuthi ngaba owokugcina ukumbona," kusho yena kwivideo efakwe kutwitter. 