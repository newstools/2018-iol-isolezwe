Lezi zindaba zidalulwe nguNkk Nicole Jennings, okhulumela inkampani ekhiqiza imithi yemikhuhlane iPharma Dynamics. Esitatimendeni esithunyelwe kwabezindaba uNkk Jennings, uveze ukuthi ucwaningo lwabo luthole ukuthi ukubukela uhlelo oluwuchungechunge lonke kuyawuphazamisa umzimba ukuthi ulapheke uma umuntu egula. “Ucwaningo olishicilelwe kwiJournal of Clinical Sleep Medicine luveza ukuthi abantu ababukela ithelevishini umlibe bahlala bekhathele kanti lokhu kulimaza amasosha abo omzimba. Kuvela ukuthi * -52% wabantu ababukela ithelevishini umlibe bayakhala nomzimba wabo ungasheshi ukulapheka uma begula,” kusho uNkk Jennings. Uthe lokhu kudalwa wukuthi umzimba awusitholi isikhathi esanele sokuphumula futhi abalali amahora enele ngenxa yokubuka ithelevishini. “Ukubukela ithelevishini kakhulu kuphazamisa ukusebenza komzimba ngoba kunesikhathi sokuvuka, esokusebenza, nesokulala. Manje uma umuntu ebukela ithelevishini isikhathi eside namasosha omzimba alwa nezifo ayancipha ngoba umzimba uba nokudideka ukuthi kwenzekani. Abantu kufanele bayeke ukubuka ithelevishini uma sebezolala,” kusho uNkk Jennings. Uthe ukubukela ithelevishini umlibe kunomthelela omubi empilweni yonke ngoba umuntu udla kakhulu bese ekhuluphala. “Abantu uma bebukela ithelevishini bavamise ukudla ama-pizza, ama-chips afrayiwe, iziphuzo ezihlohlozelayo noma ubhiya. Konke lokhu akuwusizi umzimba ngoba kwehlisa amandla amasosha awo alwa nezifo,” kusho uNkk Jennings. Ugqugquzele abantu ukuthi badle amaveji nezithelo baphuze namanzi uma bebukela ithelevishini.  Uphinde wagqugquzela abathanda ukubukela ama-series nezinye izinhlelo zethelevishini ukuthi bazibukele kumaselula abo ejimini.