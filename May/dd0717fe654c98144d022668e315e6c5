UCele ukusho lokhu ngesikhathi evakashele ethempelini lamaSulumane eVerulam, izolo, lapho kwanqunywa umqala elinye ilungu ngeledlule ngesikhathi behlaselwa. “Kuzofika ithimba elibhekele ezokuphepha kulesi sifundazwe ngendaba yokubulawa kosopolitiki,” kusho uCele. UCele, ehambisana nebamba lomkhuzi wamaphoyisa esifundazweni uMajor General Bheki Langa nenhloko yoKlebe uMajor General Jabulani Zikhali, ubevakashele ithempeli i-Imam Hussain nomndeni kaMnuz Abbas Essop owashonela kule ndawo. “Ngiyathandaza kuNkulunkulu ukuze abenzi bobubi baboshwe. Uma bebemele inhlangano ethile kwayona kumele kuqedwe ngayo. Namhlanje isethempelini kusasa kuzoba sesontweni elithile, kumele iphele le nto,” kusho umfowabo kamufi, uMnuz Farouk Essop. Amalungu asonta kuleli thempeli iShia, elise-Ottawa, eVerulam, izolo athe abalisa abathathu bangena bazenza abantu ababezothandaza base bebahlasela. U-Essop, ongumakhenikha, wezwa kukhalwa wase ephuthuma eyobheka okwenzekalayo. Unkosikazi kamufi, uSakina, uthe * -Essop wafa ehlenga abanye. UCele wethembise ukuthi bazobanjwa abenzi bobubi.