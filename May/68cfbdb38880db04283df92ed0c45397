Udadewabo kaZolile Khumalo (21), uSenamile, uthe kusenzima ukuba bakhulume ngokwenzekile. “Sishaqekile futhi sidumele, kusenzima kakhulu. Sicela nisinikeze isikhathi silungisele umgcwabo,” kusho uNks Khumalo. Uthe kumanje baseShowe balungiselela umngcwabo. UMnuz Thabani Mzolo (23) uvele eNkantolo yeMantshi eThekwini ngoLwesine ngecala lokubulala. UMzolo uchashwe ngenhlamba esebuyela esitokisini ngemuva kokukhombisa uphawu lokudubula esebenzisa iminwe yakhe. Umsolwa ubhekene namacala amabili,  elokubulala ngenhloso nelokuphatha isibhamu nezinhlamvu okungekho emthethweni. Imantshi uMnuz Mohamed Motala ilihlehlisele uMeyi 10 icala. Ithe kuzobhekwa nokuthi angasifaka yini isicelo sebheyili. UMzolo ungene enkantolo egqoke ijakhethi ebomvu enesigqoko ne-jean. Ungene ekhombisa ukuzethemba, wayohlala ebhokisini labasolwa. Ummeli wesihle uNksz Anele Mveku uthe akayena umfundi uMzolo kodwa uyasebenza, yize engazange aveze ukuthi usebenza kuphi. Ngaphandle enkantolo umengameli wezitshudeni zaseMUT, uSandile Dlamini uthe baphoxekile ngendlela umsolwa aziphathe ngayo enkantolo. UNkk Mbali Mkhize wezokuxhumana eMUT utshele Isolezwe ukuthi bakhathazekile ngokwenzekile. Mayelana nezokuphepha kwabafundi ezindlini abahlala kuzo, uthe basaphenya ukuthi onogada basebenza kanjani. Abafundi baseMUT bebegcwele enkantolo nangaphandle bephethe nezingqwembe ezinemibhalo ekhombisa ukuthi abahambisani nokuhlukuyezwa kwabesifazane. UPeggy Sibetha (19) obehlala nomufi ngonyaka odlule uthe: “Kubuhlungu okwenzekile futhi okungiphatha kabi wukuthi akakhombisanga ukuzisola enkantolo umsolwa.” UShansela waseMangosuthu onguNgqongqoshe woMnyango wezangaPhandle uNksz Lindiwe Sisulu udlulise amazwi enduduzo emndenini kaZolile, umndeni wakhe nezitshudeni zonke zaseMangosuthu.