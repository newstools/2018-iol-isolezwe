UMalema uthe “I-Pan African Parliament kufanele ibe yinja enamazinyo ezokwazi ukugxavuna izinkinga kuzwakale. Sizokhuluma kuzwakale kuthi uma kunezingqinamba ezithile e-Afrika sisheshe sizilungise,” UMalema namanye amalungu ePhalamende okungoNksz Thandi Modise, Nkk Thoko Didiza, uNkk Santosh Vinita Klyan nenkosi Mandlesizwe Zwelivelile Mandela bafungiswe izolo ngaphambi kokuqala kwePAP eseMidrand, eGauteng. Phambilini iNingizimu Afrika ibimelwe wuDkt Hunadi Mateme, Nksz Thandi Memela, Mnuz Charles Nqakula, Mnuz Floyd Shivambu. Kuzobe kungokwesibili uNksz Kalyan esebenza. Amalungu ePAP ahlala iminyaka emibili ezikhundleni zawo. Ingqungquthela yePAP eqale izolo izophela ngoMeyi 18. Indikimba ithi: Winning the Fight against Corruption: A Sustainable Path to Africa’s Transformation. Kuzodingidwa udaba lokufuduka kwabantu emazweni ase-Afrika baye e-Europe. Kukhulunywe ngodaba lokubulawa kwabanebala elimhlophe nezokuphathwa kwezimali. IPAP, ebhekelele inqubomgomo ye-African Union, inamalungu awu-255 asuka emazweni awu-55 angamalungu e-African Union. USotswebhu we-ANC ePhalamende, uMnuz Jackson Mthembu, uhalalisele amalungu aqokelwe kwiPAPwathi akangabazi ukuthi azokwenza umsebenzi omuhle.