UYOYIZEKELA amagwababa echobana owesifazane waseMzinyathi, osizwe wukucasha ethoyilethi ngesikhathi kubulawa udadewabo nendodakazi yakhe ngoLwesine ebusuku. UNkk Duduzile Mbambo waseBuhleni eMzinyathi, uwumzala wowesifazane owasinda esokeni, uMnuz Nkosi Ngcobo, oyisosha lowayehlome ezingovolo, emsola ngokuthi wayesejola. Leli sosha lalisuke enkambini yamasosha e-Upington eNorthern Cape. Kulokhu kubulawe uNkk Nomusa Mbambo (56), nendodakazi yakhe uNksz Nonzuzo Mbambo (36). UNksz Nontokozo Mbambo, unina wengane yesosha, ubekhona endlini kodwa umbulali yena umyekile. Kuthiwa kungene indoda engaziwa ngezithuba zasebusuku, yabuza ukuthi ngobani abawofakazi ecaleni likaNgcobo (isosha), ibabiza ngamagama, bathe bangazisho, wase ethi abalale phansi, yabangqokloza ngezinhlamvu ezimbili ekhanda umuntu ngamunye. “Mina bengisethoyilethe ngaleso sikhathi. Ngizwe sekuqhuma isibhamu ngangabe ngisaphume, ekuphumeni kwami ngithole ukuthi uNontokozo akadutshulwanga kodwa abanye sebethule,” usho kanje. Esebuya uthi uhlangatshezwe yisililo sivela enganeni kadadewabo uNontokozo esinde kulesi sigameko. UNontokozo akakwazanga ukukhuluma nethimba labezindaba elihambele kulo muzi izolo ngoba kuthiwa uthathwe amaphoyisa nezingane zakhe ezimbili ayomfihla. UNkk Mbambo uthe batshelwe amaphoyisa ukuthi akumele kube khona owaziyo ukuthi ukuphi ngoba umhlaseli angase abuye azomqedela naye. Nakuba kunjalo, uthe uNontokozo ukwazile ukubatshela ngakho konke okwenzekile ngaphambi kokuthi athathwe amaphoyisa. Ababulewe kuthiwa badutshulwe amanxeba amabili ekhanda 
umuntu emunye. UNontokozo osindile osathukile namanje, bathi abazi ukuthi usinde kanjani ngoba naye ugcine ebeka ingubo ebusweni eselindele ukuthi ikhale nakuyena inganono nasezinganeni zakhe. Ababulewe kuthiwa bebengofakazi abaqanda ikhanda ecaleni lesosha lakule ndawo elisolwa ngokudubula libulale owesifazane owayeyisihlobo nalo mndeni. Leli sosha kuthiwa lalifuna ukubulala unina wengane yalo othathwe amaphoyisa kodwa lashweba ngoba wathi zinyawo zami ngibelethe lagcina lingakwazanga ukumthola. Kuyimanje leli sosha lisagqigqa enkantolo ngalolu daba futhi aliyitholanga ibheyile. UColonel Thembeka Mbele okhulumela amaphoyisa kulesi  sifundazwe, uthe kugasele amadoda amabili ebusuku kwaMbambo, afuna uNonzuzo Mbambo (36) nonina uNomusa Mbambo (56), babaphoqa ukuthi balale phansi. “Babadubule ngemuva emakhanda emva kwalokho babaleka. Asikaziwa isizathu sokubulawa kwabo. Kuvulwe amacala amabili okubulala aphenywa amaphoyisa aseNanda,” kusho uCol Mbele.