Ngiyazi sebeke baklonyeliswa njengomkhandlu ozikhandlayo kodwa engingakusho wukuthi ukutholakala kombiko ongenagcobho kamcwaningi- mabhuku akusho ukuthi umsebenzi uyawenza. Ngifuna ukucacisela umama umeya ukuthi akayeke ukubambelela embikweni ukuze abonwe njengosebenzayo emkhandlwini. Wonke la makhansela akhe awasisizi ngalutho selokhu angena ezikhundleni. Kubuhlungu uma usuzwa abantu bezifanisa nabantwana bakwa-Israel abakhumbula izwe lobugqila iGibhithe ngenxa yenhlupheko ababeyizwa behleli ehlane. Nalapha uyaye ubezwe bekhumbula ubandlululo bethi lwalungcono ikakhulukazi intsha yakuleli, ungafunga ukuthi bayalwazi ekubeni abalwazi nhlobo kodwa benziwa wubuhlungu obenziwa ngabaholi bethu. Ngingomunye oyaye alukhumbule ngenxa yabantu abanjengomama uMeya Zandile Gumede njengoba bephila impilo yamanga neyokuhluleka ukuhola. Into eyenziwa yimeya uma ivakashele imiphakathi wukuhubhuza amanga. Iyakhohlwa wukuthi seyaphela ipolitiki yamanga kodwa sesineyenzayo. Ngike ngimbuke nje ukuthi unepolitiki yenkohliso ekubeni akaholi izingane okuyizona ezinikwa inkohliso. Mina ngiyafisa ukwazi ukuthi yini inhlosonqangi yakhe njengemeya yethu ngoba asiboni ntuthuko selokhu aphatha. Njalo sikhala ngamanzi , sikhala ngemigwaqo, sikhala ngengqalasizinda entulekayo emkhandlwini wethu. Kodwa uyaye afike asikhohlise athi uzolulungisa udaba oluthile, buka udaba lomakhelwane bami lwamanzi eCoffee Farm, KwaNdengezi. Le nkinga yaKwaNdengezi yindala kabi futhi igcwele ipolitiki eshibhile nokudliwa kwemali. Angibasoli omakhelwane bami uma bebhikishela amanzi ngoba ngeke wenze lutho ngaphandle kwawo. Iyakhathaza lena yamaloli amanzi. Khabzela Mzimela EZWELIBOMVU