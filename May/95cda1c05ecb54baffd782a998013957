Isabelo seSilo sinyuke saba nguR65.830 million sisuka kuR58 million wanyakenye. UNdunankulu waKwaZulu-Natal, uMnuz Willies Mchunu, ethula isabelo sezimali uthe lesi sabelo sizosiza iSilo ukuthi senze imisebenzi ehlukene. Uthe ziningi izinto iSilo esizenzayo okubalwa kuzo uMkhosi woMhlanga, owoMama, owoSelwa neminye. “Sizoqhubeka nokweseka ukusebenza kweRoyal Household Trust ukuze yesekele iSilo. Umsebenzi wayo ukugcina izigodlo zisesimeni, ukubhekela iNdlunkulu ngezinto zokuthutha, ezempilo kanjalo nezokulima.” Umholi we-IFP esiShayamthetho, uMnuz Blessed Gwala, ukhale kakhulu ngokuthi le mali enikwa iSilo abazi yenzani ngoba izigodlo azikho esimeni. “UNgangezwe uhlale ekhala, futhi kufanele ngoba izigodlo azikho esimeni. Sifuna ukwazi ukuthi imali ekhishwayo yenzani kanti ngoba ayisibhekeleli iSilo,” kusho uGwala. Umholi weDA, uMnuz Zwakele Mncwango, uthe uNdunankulu kumele avikele iSilo ngoba iminyango iyona eyenza inkohlakalo kusetshenziswa igama likaNgangezwe. UNksz Nontembeko Boyce we-ANC, uthe bayasamukela isabelo wathi babeshilo ukuthi kumele sinyuswe isabelo ngoba neSilo sakhala. Uthe iNdlunkulu akumele ishiywe ngaphandle uma kwenziwa isabelo sezimali. “Noma kukhona ukwehliswa kwesabelo ezindaweni eziningi, sikholwa ngukuthi ukunyuswa kwesabelo sezimali kuzosiza kakhulu ngoba i-ANC iyalalela uma abantu bekhala,” kusho uNksz Boyce. Uthe kunamalungu esiShayamthetho angazi ukuthi isabelo sezimali siyaphi kunenkinga kulelo qembu ngoba bahlala emakomitini ahlukene kule ndlu. UMnuz Erickson Zungu weNFP, uthe noma besamukela isabelo seSilo kodwa abaneme ngokuthi iNdlunkulu ayiyona ingxenye yokwenziwa kwalesi sabelo. “Izinto ezithinta iNdlunkulu azinikwa inhlonipho efanele yisiShayamthetho kodwa siyajaha ukuthi siyasihlonipha iSilo ngoba mncane uR7 million okunyuswe ngawo lesi sabelo.” Isabelo sehhovisi likaMchunu singuR787 million, uR59 million owezinhlelo zamagugu okubalwa ukuvulwa komfuziselo kaShaka, Moses Mabhida, Monty Naicker, Pixley KaSeme nokaJosiah Gumede. Kuzokwakhiwa neminye kaFatima Meer, Solomon Linda neyamanye amaqhawe.