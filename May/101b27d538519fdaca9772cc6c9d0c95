Isolezwe lithole ukuthi uSisanda Ndlala oneminyaka emihlanu ubevakashele abangani bakhe abaqashe emzini owakhelene nowakubo abejwayele ukudlala nabo ngokujikela esangweni. USisanda nomngani wakhe uSiziphiwe Libazi (7) bafe ujuqu ngesikhathi bewelwa wudonga kwathi omunye, elingatholakalanga igama lakhe, waphuthunyiswa esibhedlela. Oyedwa wabo uphuthumile wayocela usizo. Abazali bamantombazane, abebesemsebenzini ngesikhathi kwenzeka isiga, bebekhala bengakwazi nokukhuluma. UNkk Nolwandle Ndlala uthe uSisanda yingane yendodakazi yakhe, uNksz Ongeziwe Ndlala. Ubizwe esekhaya sekuthiwa akazobona udonga seluwele izingane. “Ngisadidekile namanje ukuthi yini ewise udonga ngoba izingane bezijwayele ukuvakashelana zize ngala siqashe khona noma kulo muzi okuqashe kuwo abangani bazo. Sisadidekile asazi nokuthi sithini,” kusho uNkk Ndlala. UNksz Ongeziwe Ndlala uthe ushayelwe ucingo ngunina esemsebenzini ngabo-4 emtshela ukuthi sekuvele ingozi akaphuthume ekhaya. “Siqashe emzini ongaphezu kwalona, angazi ngithini okwamanje sikhathazekile,” kusho uNksz Ndlala. Ugogo kaSiziphiwe, uNkk Lungelwa Libazi, uthe basadidekile ukuthi udonga luwiswe yini ngoba abakaze balubone luxega selokhu bahlela kulo muzi eminyakeni emithathu eyedlule. Uthe umzukulu wakhe ubeyingane enomusa, ethanda isikole nokuhleka. UNkk Hajra Naseem, umnikazi womuzi okuqashe kuwo oNkk Ndlala, uthe ngolwazi lwabo udonga belusesimeni esikahle futhi izingane zivamise ukudlala kungabibikho ngozi. “Sizokwenza konke okusemandleni ukusiza imindeni ehlelwe yibhadi ngoba siyasizana kulo mphakathi. Kusiphethe kabi okwenzekile. Asikaze siyibone into enjena, asazi kwenzekeni,” kusho uNkk Naseem. UColonel Thembeka Mbele, wamaphoyisa KwaZulu-Natal, uthe kuvulwe idokodo emuva kokuthi amantombazane amathathu ewelwe wudonga kwashona amabli kwathi eyodwa yaphuthunyiswa esibhedlela isesimeni esibucayi. Uthe okwamanje ayaziwa imbangelsa yokuwa kodonga, amaphoyisa azophenya.