USINDE ngokulambisa umlingisi ophinde abe ngumethuli wezinhlelo etalajwa ngamadoda amathathu angaziwa  enkabeni yedolobha eGoli ngoLwesibili ekuseni. UKhabonina Qubeka owaduma edlala indawo kaDoobsie kuMuvhango  nomethuli wohlelo iFix My Love kuBET, usinde ngokulambisa eshaywa ngabantu angabazi ngesikhathi ezihambela nomngani wakhe wesifazane. Ngokomthombo lesi sehlo senzeke ngoLwesibili ngezikhathi zasekuseni. “Akukacaci kahle ukuthi kubangweni kodwa bahlaselwe ngamadoda amathathu abangawazi beziphumela ejimini behamba ngemoto. “Ngazukuthi abamisile kwakunokuphendulana ngamazwi, la madoda abahlaselile abashaya kodwa kwasho ukuthi bajimile bakwazi ukuzivikela,” kusho umthombo. Umthombo uveza ukuthi ngendlela izinto ezisheshe ngayo uKhabonina nomngani wakhe abakwazanga ngisho nokuthatha izinombolo zemoto. “Lokhu kwenzeka ngesikhathi kukhalwa ngokulinyazwa nokubulawa kwabesifazane ezweni lonke. Kanti anjani amanye amadoda,” kubuza umthombo. Ngemuva kwalesi sigameko kuthiwa uKhabonina ubevevezela wuvalo, futhi ediniwe ngenxa yesenzo salama doda angawazi. Imizamo yokuthola ukuphawula kukaKhabonina ayiphumelelanga kanti nomlayezo athunyelwe 
wona ugcine engawuphendulanga. Ngokomthombo akukho 
cala elivuliwe ngalesi sehlakalo.