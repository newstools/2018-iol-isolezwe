 YIZIPHI izinkinga eninazo ngokudayisa kwabokufika? ZININGI izinkinga esinazo, futhi siqale ngo-2015 . Laba bantu abahambisi ngendlela, bawisa amabhizinisi ethu. Sikhathele yibona. Uma uhulumeni engasizi sizobakhipha ezindaweni abadayisela kuzona.  KUNGANI nizoze nibakhiphe. Benzeni? LABA bantu bafika ezindaweni bakhe eceleni kwebhizinisi lakho. Uma sebefikile baqhamuka nentengo ephansi eyenza amakhasimende angabe esathenga kuwena, kugcine kulimale ibhizinisi. Abanye bagcina bewelwe amabhizinisi abeseneminyaka, edonsa ko-40. Laba bantu bayingozi ngoba nezimpahla zokudayisa bazithola mahhala ngoba basetshenziswa amaNdiya angabanikazi bezinxanxathela zezitolo zabadayisela abadayisi ezibhekene nenkinga yokuhweba ngoba izimpahla zabo azithengwa manje. Thina uma sithi siyothenga sifika sebenikwe konke.  NGICELA ungicacisele ephuzwini lokuthi bayaphiwa izimpahla zokudayisa. Lokhu kwenzeka kanjani ngoba ngicabanga ukuthi  baningi abangakuthokozela ukuphiwa impahla yokudayisa? NGIYABONA awungizwa kahle uma ngithi bayanikwa, bayaphiwa nje. Ngicabanga ukuthi bahlangana emasontweni kanje. Kusuka abanikazi bezinxanxathela nezitolo ezidayisela abadayisi, bathenge indawo ezindaweni zabamnyama, bafake abalisa mhlawumbe abane noma abahlanu ukuba badayise. Bawola amakhasimende ngokubiza kancane. Akupheli sikhathi esingakanani ibhizinisi labo likhule, kuthi laba abafakwe kulona nabo baphume baqale awabo ngokushesha. Uma sesiwile esakho, bafuna ukusirentela kodwa futhi uma unqaba bavele bafake inqwaba yamakhonteyina.  KUNGENZEKA yini ukuthi nina nihlulwa wukuncintisana? KUYINI kanti ukuncintisana? Ngoba phela laba bantu abazile ngokuncintisana kodwa bazowisa umsebenzi wethu. Yingakho sinxuse ikhomishini yezokuncintisana ingenelele. NJENGOBA nibeke umnqamlajuqu kuzokwenzekani? UMA kungekho sixazululo sizobakhipha ezindaweni abasebenzela kuzona ngenkani.  LOKHU enizokwenza ngeke yini kususe uthuthuva olungaholela ekuhlukunyezweni kwabokufika? ASINANDABA noma lungasuka ngoba kuzoveza ihlazo likahulumeni lokwehluleka wukusizwa. Sizobanxusa baphume, uma bengakwenzi sizothatha impahla yabo siyoyilahla eDube Tradeport. Anginendaba nejele uma ngiboshwa, bakhona abazosala benze umsebenzi kodwa mhla ngaphuma kuyonakala.