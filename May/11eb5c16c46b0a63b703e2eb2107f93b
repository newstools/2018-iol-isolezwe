UThompson ujahwe waze wafika esibhedlela yiBMW emhlophe ebihamba abesilisa abebezifihle ubuso befake nama-gloves ngoLwesihlanu ntambama eMhlanga, eThekwini. UMengameli weNatu uMnuz Siphosethu Ngcobo, uthe baziqinisile ezokuphepha zikaThompson. “Ethanda noma engathandi ngisithathile isinqumo sokuthi ngiqinise ezokuphepha kwakhe. Uma kunje kudingeka ukuthi siqinisekise ukuthi uphephile. Yitulo ebelihleliwe leli, asingabazi ngalokho siyiNatu,” kusho uNgcobo. UNgcobo uthe i-video yasesibhedlela ikuveza konke okwenzeka bemjaha bemfaka ngaphakathi, baphuma bashaqa izikhwama emotweni yakhe. “Inhlamvu ibiya ekhanda ngoba ingene maqondana nalo. Sifuna amaphoyisa abambe abenzi bobubi, bagwetshwe. Ngeke sivume ukusatshiswa noma sithuliswe, sizoqhubeka nokulwa ukuze kuphele inkohlakalo,” kusho uNgcobo. Usho lokhu nje le nyunyana iseqhulwini lokufuna ukuthi umnyango wezemfundo esifundazweni ufakwe ngaphansi kokulawulwa ngumnyango wezemfundo kuzwelonke. Le nyunyana yakhala ngokunyuka kwemali eyabelwe uhlelo lwamaqakelo abafundi oseludle uR109 million lusuka kuR20 million onyakeni owodwa. Ingena ingenile imiyalezo yokukufisela ukululama kukaThompson njengoba i-ANC, IFP, NFP kanjalo neSadtu zithi zifuna amaphoyisa aphenye ngalesi sehlakalo. UMnuz Mike Mabuyakhulu, uSihlalo wekomiti lesikhashana le-ANC esifundazweni, uphawule ngokuthi kule mpelasonto kube nezehlakalo zokudutshulwa kwabaholi okubalwa naye uThompson. USihlalo weNFP esifundazweni, uMnuz Vikizitha Mlotshwa, uthe bakhathazekile ngalesi sehlakalo wathi kuyacaca ukuthi yinto ebihleliwe. “Yinto ebihleliwe lena, yingakho sithi akube nophenyo olunzulu ngoba kuthathwe nemiqingo ebalulekile emotweni ethinta nendaba yenkohlakalo yamaqakelo abafundi nokungakhokhelwa kothisha bakwaGrade R,” kusho uMlotshwa. Uthe bafuna uNdunankulu amukele isicelo saleli qembu sokuthi kungenelele iSilo odabeni lokubulawa kwabaholi. UNkk Thembeni Madlopha-Mthethwa omele i-IFP kwezemfundo esiShayamthetho, uthe kumele kusheshiswe uphenyo ukuze kutholakale abathinteka kulesi sehlakalo. Uthe kushiya imibuzo eminingi ukudutshulwa kukaThompson njengoba ebeyingxenye yemashi ebisesiShayamthetho yokukhalaza ngezinkinga ezibhekene nomnyango futhi usekhaleni lokuthi umnyango ufakwe ngaphansi komlawuli. UNobhala jikelele weSadtu uMnuz Mugwena Maluleke, usigxekile lesi senzo wathi amaphoyisa kumele aphenye abambe abenzi bobubi. “Noma engelona ilungu lethu kodwa unathi emzabalazweni wokulwela othisha. INatu neSadtu ibhikishe ngaphandle kwesiShayamthetho bekhala ngothisha bakwaGrade R. Simfisela ukululama okusheshsayo.” Okhulumela amaphoyisa uCaptain Nqobile Gwala, uthe kuphenywa icala lokubamba inkunzi nelokuzama ukubulala, akukaboshwa muntu.