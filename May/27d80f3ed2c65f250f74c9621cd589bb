LIGCINE limlahlile icala owesilisa waseGoli obesolwa ngokubulala uKarabo Mokoena nyakenye, uSandile Montsoe. UJaji u-AJ Johnson uthole uManstoe enecala lokushaya ngenhloso yokulimaza, icala lokubulala ngenhloso, kanye necala lokuzama ukuphazamisa ukusebenza kwengalo yomthetho. UManstoe ubesolwa ngokugwaza uKarabo (22), nokulaxaza isidumbu sakhe ehlathini ngaphambi kokusishisa. Ngesikhathi kuqulwa icala wakuphika ukuthi wambulala uKarabo, wathi wathola isidumbu sakhe endlini yakhe eSandton ezibulele. UMantsoe wakuvuma ukuthi uyena owalahla isidumbu. Ngo-Ephreli nyakenye izindaba zokubulawa kukaKarabo Mokoena zashiya abantu abaningi kuleli beshaqekile kwazise isithombe sakhe sasigcwele ezinkundleni zokuxhumana umndeni wakhe ucela usizo emphakathini ngemuva kokoduka kwakhe.  Ekhuluma nezintatheli ngemuva kokutholwa enecala uMontsoe uqhube wagcizelela ukuthi yena akanacala. "Mhlawumbe icala lami ukuzama ukwakha umuntu nokuthi ngaba owokugcina ukumbona," kusho yena kwivideo efakwe kutwitter. 