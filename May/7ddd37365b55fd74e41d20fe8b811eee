IPHOYISA  lesiteshi iDurban Central kuthiwa lidlalise umngani walo owayeyisosha wafumbeka phansi washona. Lesi sigameko esishiye abaningi bebambe ongezansi, senzeke endaweni yokucima ukoma e-Unit 6 eHammarsdale ngoMgqibelo odlule. Ngokuthola kwaleli phephandaba ngomthombo walo obuseshibhini okwenzeke kulo isigameko, umufi uSbongakonke Ngcobo obeyisosha olinganiselwa eminyakeni engu-46, uvele wawa emuva kokukutakutana nomngani wakhe kudlalwa. Kuthiwa umufi ubesethathe umhlalaphansi emasosheni. Umthombo uthi leli phoyisa elingeke lidalulwe, lilande umufi kubo lamcela ukuba bayophuza yilona elizomthengela utshwala njengoba ubengasebenzi. “Le ndoda eshonile ike yaba yisosha phambilini manje sengathi bekudlalwa. Ngesikhathi bedlalisana abantu bebememeza bethi boke babone ukuthi ubani ozohlulwa phakathi kwesosha nephoyisa. Saxakeka uma isosha seliqumbeka phansi. Lithelwe ngamanzi kodwa lutho ukuvuka. Kwacaca ukuthi selishonile,’’ kusho umthombo. Uqhube wathi umufi ubesondelene kakhulu naleli phoyisa njengoba belijwayele ukumphuzisa njengomngani walo. Omunye umthombo uthe lesi sigameko sishaqe abantu abaningi abebekule ndawo yokucima ukoma. Leli phephandaba liphinde lahosha ezithi, iphoyisa libe selingena ezingxoxweni nomndeni ukuthi le ndaba ikhulunyelwe phansi kube khona elikukhiphayo ukushweleza ngesenzo salo. Belingafuni le ndaba ivele lathi ayiphelele phakathi kwalo nomndeni kamufi ngoba okwenzekile kube yiphutha. Leli phephandaba liye emndenini kamufi ngoLwesine, wala waphetha ukukhipha imininingwane yodaba ukhala ngokuthi bayaxoxisana nephoyisa abafuni konakale izingxoxo. Ilungu lomndeni elichithe izintatheli lithe, izingxoxo phakathi kwabo nephoyisa zihamba kahle kakhulu, abafuni ukuthi zonakale uma indaba isinekelwa izwe. Imithombo iveze nokuthi iphoyisa lithembise ukuthwala izindleko zomngcwabo njengenxenye yokushweleza. Kuvele nokuthi indodana kamufi ike yakuphakamisa ukuthi udaba luyiswe emaphoyiseni kodwa bayihebeza abomndeni bethi ayishayelwe phansi kuxoxwe. Ithimba leSolezwe ngeSonto lifike kubo kamufi kubonakala ukuthi isimo simuncu njengoba abantu bebehleli amaqoqwana ngaphandle namakholwa ephuma engena ededelana elethe imikhuleko. Leli phephandaba lizamile ukuphenya ukuthi lolu daba lufikile yini emaphoyiseni, lathola ukuthi akukho cala elivuliwe esiteshini esiseduze.