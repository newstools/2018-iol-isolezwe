Balinganiselwa kwabayisithupha abantu okukholakala ukuthi bahlaselwe eGlebelands kusuka ngoLwesine ebusuku. Kulezi zigameko kushone abantu ababili, umhlali wasehostela nomunye wonogada abasebenza kulona. NgoMgqibelo ebusuku kuthiwa kudutshulwe abalisa abathathu endaweni yokucima ukoma eKwandeni Tavern. Laba balisa kuthiwa baphuthunyiswe esibhedlela. Ababili badedeliwe, oyedwa usesimeni esibucayi esibhedlela. Lesi sigameko silandela esokubulawa komlisa ona-70 obehlala eBlock 50 okuthiwa ungenelwe abantu bamdubula watholakala ekuseni ngoLwesihlanu nesokubulawa kukanogada oyedwa ngesikhathi kudutshulwa onogada ababili ngoLwesine ebusuku. Okhulumela amaphoyisa KwaZulu-Natal, uLt Col Thulani Zwane, ukuqinisekisile ukuthi amaphoyisa aphenya amacala amabili okubulala namane okuzama ukubulala. Uthe akekho oseboshiwe mayelana nalezi zigameko. UZwane unxuse amalungu omphakathi ukuthi angazithatheli umthetho ngezandla zawo. “Amaphoyisa ayaziphenya zonke izigameko, asebenza ubusuku nemini ukuthola ukuthi bakhona yini abantu abazama ukususa uthuthuva ehostela. Siyabanxusa abahlali basehostela ukuthi bangangeni ogibeni lokubuyisela ngodlame kodwa baqhubeke basebenzisane namaphoyisa, babikele wona ngemininingwane abayitholayo ngabasolwa,” kusho uZwane. Umhlali wakuleli hostela ocele ukuthi igama lakhe ligodlwe, uthe kusolwa ukuthi kukhona obulawe ngoba engafunanga ukukhokha imali ebiqoqwa la ehlala khona. “Ubevele engahambisani nokubulawa kwabantu futhi evame ukubuza uma kuqoqwa imali ukuthi iqoqelwani, ngoba uma iqoqwa bekubulawa abantu. Namanje kuthiwa unqabile ukukhipha imali enguR100 esiqalile iqoqwa ehostela,” kusho omunye umhlali ocele ukuthi igama lakhe ligodlwe. Uthe kukhona abantu abazama ukugovuza udlame ukuze ihostela libukeke njengendawo engenazinzo yize sekukhona ababoshiwe mayelana namacala okubulala enzeke kulona. Isishoshovu esilwela amalungelo abantu, uNksz Vanessa Burger, sithe sibikelwe ngamalungu omphakathi wakuleli hostela ngezinsolo zokuqoqwa kwemali engangoR100 kumuntu ngamunye ehostela nokuthiwa iqoqwa abantu abasondelene nababoshelwe amacala okubulala ehostela. UNksz Burger uthe bayasamukela isimemezelo esisanda kukhiswa nguNgqongqoshe wamaPhoyisa, uMnuz Bheki Cele, sethimba eliyisipesheli elihlanganisa nabashushisi abayisipesheli abazophenya izigameko zodlame. Uthe ngaphandle kokuzibophezela kosopolitiki ekutheni balwisane nalabo abazama ukufihla izigameko zabo zobugebengu ngeke zixazululeke izinkinga.