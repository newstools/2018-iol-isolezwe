UMnuz Sthembiso Khumalo (27) obeshayela itekisi ebigcwele abasebenzi bakule mayini ufike kuyo ekuseni ngo-5.30 njengokujwayelekile. Ngesikhathi onogada bematasa becindezela ilayisensi yakhe emshinini othatha imininingwane, omunye emfuthisa emshinini ohlola ukuthi abukho yini utshwala egazini, kuthushuke owesilisa ongaziwa wakhomba umshayeli ngesibhamu. Kuthiwa udubule kwaze kwaba kasithupha ebhekise kumshayeli. Umufi udubuleke ekhanda, esifubeni, engalweni, izinhlamvu ezintathu zangena ohlangothini lwangakwesokudla washonela khona lapho. Okhulumela amaphoyisa kulesi sifundazwe, uCol Thembeka Mbele, uthe ngokuthola kwamaphoyisa umsolwa udubule maqede wabaleka wayongena emotweni iBMW empunga eyi-sedan. Uthe ngesikhathi umsolwa evulela ngenhlamvu etekisini kudubuleke nomgibeli enqulwini waphuthunyiswa esibhedlela KwaHlabisa. “Kuvulwe icala lokubulala nelokuzama ukubulala esiteshini samaphoyisa KwaMsane. Okwamanje akukaboshwa muntu,” kusho yena. Uqhube wathi amaphoyisa acela noma ngubani ongawasiza ngolwazi olungaholela ekuboshweni kosolwa ngaleli cala athinte umphenyi wecala uCaptain Nkosinathi Themba Hilton Buthelezi ku-035 551 9008.