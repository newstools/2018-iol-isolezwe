U-Annan (80) ushone izolo ngemuva kokugula isikhashana esibhedlela saseSwitzerland. Inhlangano yakhe ikumemezele kuTwitter ukushona kwakhe izolo ekuseni. Iveze ukuthi ushone ngemuva kokugula isikhashana kodwa yangakudalula obekumphethe. U-Annan wachitha isikhathi eside esebenzela i-United Nations. Uhole le nhlangano yezizwe amahlandla amabili kusuka ngoJanuwari 1, 1997 kuya kuDisemba 31, 2006. Ngo-2001 wahlonishwa yi-UN ngendondo yeNobel Peace Prize. Ngesikhathi esehlile kulesi sikhundla se-UN, akahlalanga kodwa uqhubeke waba ngusihlalo wenhlangano yakhe, iKofi Annan Foundation. U-Annan ushone enomndeni wakhe izolo. Ushiye emhlabeni unkosikazi wakhe uNane nezingane zabo u-Ama, Kojo noNina. U-Annan odabuka eGhana, ubezinikele emsebenzini wakhe futhi esezinhlelweni eziningi ezithuthukisa i-Afrika. - KOFI ANNAN FOUNDATION