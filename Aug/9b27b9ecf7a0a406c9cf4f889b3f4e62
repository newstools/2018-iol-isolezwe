UBongani Mthembu (16) obefunda uGrade 10 kulesi sikole ushonele emtholampilo wendawo ngoMsombuluko kulandela ukugwazwa esifubeni omunye umfundi. Laba bafundi kuthiwa bebexabene yize ungaziwa umsuka wegxabano yabo. Umfundi kaGrade 11 okuthiwa ubevalelwe ngaphandle kwazise uvele unamacala okungaziphathi kahle esikoleni ungene nommese ngesikhathi kusashintshwa amakilasi wagwaza lo mfundi. Ilungu lesigungu esilawula isikole, uMnuz Siphiwe Makhathini uthe bakhethe ukuyoqapha isimo esikoleni kulandela lesi sigameko. “Siphatheke kabi ngokugwazwa kwalo mfundi, ugwazwe omunye umfundi wethu. Kusithusile lokhu nokwenze sayeka phansi ukusebenza namhlanje (izolo) seza lapha esikoleni sizobheka ukuthi izingane ziphephile yini. Asifuni lesi sigameko siphazamise ukufunda njengoba kuqhubeka nje. Abafundi sebezobhala izivivinyo, akudingeki bephazamiseke,” kusho uMakhathini. FUNDA: Izidumbu zabafundi empini equbuke esikoleni Okhulumela uMnyango wezeMfundo KwaZulu-Natal uMnus Scelo Khuzwayo uthe izigameko ezifuze lezi ziyadumaza njengoba sezijwayele ukwenzeka ezikoleni. “Kwenzeka lesi sigameko sokugwazwa komfundi nje, ngeledlule eMasakhane High kubulawe abafundi ababili. Siyanxusa ukuba abazali bakhulume nabafundi beziphathe kahle ezikoleni,” kusho uKhuzwayo. Uthe bazobheka ukuthi abafundi bathola ukulashwa ngokomqondo kulandela lesi sigameko. Okhulumela amaphoyisa KwaZulu-Natal uColonel Thembeka Mbele uthe kuvulwe icala lokubulala esiteshini saseNanda. “Amaphoyisa abizwe emtholampilo waseNanda lapho ethole isidumbu somfundi oneminyaka engu-16. Kuboshwe umsolwa oneminyaka engu-19, kulindeleke avele enkantolo yaseNtuzuma maduze ngecala lokubulala,” kusho uCol Mbhele.