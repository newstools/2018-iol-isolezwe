Lokhu kulandela izinkinga ebezikhona kulesi sikhungo ezithinta inkohlakalo eyaholela ekutheni singabe sisaqhubeka ukusebenza. NgoLwesibili, kuthiwa ungqongqoshe walo Mnyango wezobuCiko namaSiko uvumile ukuthi kukhona icala abalivulile eMgungundlovu esiteshini esisemgwaqweni, uLoop Street. Okuholele ekuvulweni kwaleli cala ukuphela kophenyo obelwenziwa ehhovisi lesifundazwe likamgcinimafa. Okhulumela uNgqongqoshe, uMack Makhathini, uthe icala likhona, wathi konke kusophikweni loKlebe neNPA. Uthe miningi imininingwane abazoyiveza. Isolezwe lithinte uNathi Olifant okhulumela uMnyango kaMgcinimafa wakuqinisekisa ukuthi umnyango wabo waluphothula uphenyo ngoDisembar ka2017. “Sibe sesidlulisela umbiko eMnyangweni wezobuCiko namaSiko. Senze izincomo, umnyango wabe sewuthatha izinyathelo ngemuva kwezincomo zethu,” kuchaza * -Olifant. Uthe into ebenze bangena bagamanxa kulolu daba ukuthi kusetshenziswe izimali zabakhokhi bentela budlabha. Iqembu le-DA likhiphe isitatimende ngalolu daba, la liveze khona ukuthi kusuka ngo-2015 laba nokukhathazeka ngesimo salesi sikhungo. Bathe bayakwemukela ukuvulwa kwecala. “Inkohlakalo ebiyenzeka eKZN Music House iyisibonelo sokuthi ibaphuthisela kanjani abantu amathuba ahlukene angabe bayawathola ezikhungweni. Kuyakhathaza ukuthi abantu akade bejutshwe ukubheka lesi sikhungo yibona bantu abasiphonse eweni,” kusho lesi sitatimende. Isolezwe linawo amagama ezikhulu ezithintekayo kulolu daba. Okhulumela amaHawks kuzwelonke, uBrigadier Hangwani Mulaudzi, uthe leli cala yize luludala kodwa uyalikhumbula, usacela kuthintwe uCaptain Simphiwe Mhlongo, obhekele iKwaZulu-Natal. UMhlongo ucele ukuthunyelelwa imibuzo ukuze azoxhumana nomuntu oluphenyayo.