Leli qulu lababhikishi baseMalindeni livale umgwaqo ngamatshe namathayi avuthayo kusukela ngoLwesithathu ebusuku, lithi lifuna incazelo ukuthi lizozithola nini izidingo. Amaphoyisa asebenze kanzima ukuhlakaza leli qulu ebelinenkani, nokuholele ekutheni kuboshwe inqwaba yababhikishi. Omunye wababhikishi ongathandanga ukudalulwa uthe inhloso yokubhikisha ukuthi baveze ilaka labo ngokugqoza kwentuthuko endaweni yabo. “Sifuna izindlu, amanzi, ugesi nebhasi elizothutha izingane, sesiside isikhathi silinde izidingo kodwa kuthule,” kusho umbhikishi. Ababhikishi bebeyihlele kahle into yabo njengoba umbhikisho wabo bebewuqondanise nengqungquthela yesifunda ebhekwe ngabomvu, njengoba izithunywa nezikhulu ze-ANC zibambekile kwisiminyaminya esidonse isikhathi eside. Cishe * -10 khilomitha womgwaqo obuvalwe ababhikishi. Amakhulu abantu kubikwa ukuthi asale dengwane njengoba bekunganyakazi lutho oluphuma nolungena edolobheni ekuseni. Kanjalo nokufunda nokufundisa nakho kuphazamisekile njengoba izingane eziningi zigcine zingayanga ezikoleni ngenxa yalo mbhikisho. Abantu abebebhikisha bangaphansi kokuMasipala uBuhlebezwe ophethwe nguMnuz Zamo Nxumalo, obephakanyiselwe esikhundleni sikaSihlalo wesifunda njengoba bekuqhubeka ingqungquthela. UNxumalo ubevele enguSihlalo wesifunda njengoba esephinda ephakanyiswa. UNxumalo ubanga noNkk Nobuhle Nkabane. Amaqabane amaningi akhulume neSolezwe athe asola ukuthi lo mbhikisho ubuhlelelwe ukuthi uphazamise ingqungquthela. UMnuz Zakhele Mnyandu ubuze ukuthi kungani ababhikishi beqondanise umbhikisho wabo nengqungquthela. Ingqungquthela obekulindeleke ukuthi iqale ngo-10 ekuseni kuze kwashaya ihora lesine ntambana lagamanxa ingakaqali ngenxa yokuthi ukubhaliswa kwezithunywa kuthathe isikhathi eside. Ibikhona nemvunge ethi kukhona amaqabane abezama ukuyimisa ingqungquthela njengoba kumiswe eyaseMoses Mabhida nayo obekulindeleke ukuthi ibanjwe izolo. Umkhulumeli we-ANC KwaZulu-Natal, uNkk Nomagugu Simelane-Zulu, uthe bazwile ngombhikisho wamalungu omphakathi kodwa wathi abanalo ulwazi olugcwele ngawo. IMenenja yoMkhandlu waseBuhlebezwe, uMnuz Gamakhulu Sineke, uthe bathukile uma bezwa ukuthi kunombhikisho.