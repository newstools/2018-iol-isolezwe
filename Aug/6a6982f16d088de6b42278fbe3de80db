UNkk May usho lokhu izolo emuva kokuthi uMengameli Cyril Ramaphosa emtshelile ukuthi uhulumeni unezinhlelo zokubuyisela umhlaba kubantu ukuze kuthuthukiswe umnotho wezwe. “Sizoqinisekisa ukuthi umhlaba ubuyiselwa kubantu kulandelwa umthetho. Sizoqala ngomhlaba kahulumeni ukuze abantu bakwazi ukulima nokuthuthukisa umnotho wezwe. Sizobheka umhlaba wasemakhaya nowasemadolobheni ngoba kufanele sithuthukise umnotho,” kusho uRamaphosa. UNkk May uthe abanankinga nokubuyiswa komhlaba inqobo nje uma kwenziwa lokhu kulandelwa umthetho. “I-United Kingdom iyakuseka ukubuyiswa komhlaba okusemthethweni futhi okuhambisana nentando yabantu. Siyazi ukuthi umhlaba ubalulekile ekuthuthukisweni komnotho. Silapha ukuzonitshela ukuthi sikhona njengabatshali bezimali futhi ngeke kushintshe lutho uma siphuma kwi-European Union,” kusho uNkk May. Uphinde wanikeza uRamaphosa insimbi yomkhumbi wempi iSS Mendi owacwila ngo-1917 olwandle kwafa amasosha amnyama angu-616 ayeyosiza amaNgisi empini yomhlaba yokuqala. URamaphosa uthe bayathokoza ngokubuyiswa kwale nsimbi ngoba kufana nokubuyiswa kwemiphefumulo yamasosha ekhaya.