Usomatekisi uMthethwa, igama elingatholakalanga, udutshulwe ngoyaba lwezinhlamvu eserenki ngoLwesibili ntambama. Ulimalile waphuthunyiswa esibhedlela, lapho ethola khona ukwelashwa. USihlalo walo soseshini, uMnuz Bheka Khathide utshele Isolezwe ukuthi isimo sibuyele kwesijwayelekile erenki waqinisekisa nokuthi abagibeli baphephile. “Sithanda ukuxolisa kakhulu ngokuthi kube khona ukudubulana okwenzeke erenki egibela umphakathi. "Empeleni esingakusho ukuthi lesi simo sinqandekile, ukusebenza nokuthutha abantu kubuyele esimeni esijwayelekile. "Obekwenzekile ukuthi kuhlaselwe omunye obesembonini kodwa osamile okwamanje ukusebenza. "Bekukhona nabashayeli abamisiwe ukusebenza ngenxa yokwenza amaphutha angamukelekile, njengokulayisha ngokweqile nokunye,” kusho uKhathide. Uthe ngoLwesithathu babe nomhlangano basilungisa isimo. “Kulo soseshini kuneminyaka engaphezu kuka-10 kunokuthula, kungekho ukudubulana noma ukuhlaselwa kosomatekisi. Kusiphoxile kakhulu okwenzekile ngoba umsebenzi siwuphethe ngendlela,” kusho uKhathide. Ebuzwa ngesimo sodubulekile, uveze ukuthi ekomitini labo kunabantu ababhekelele izimo zabasuke belimele, nathe basazomnikeza umbiko. UKhathide uthe bazoqinisekisa ukuthi lesi sigameko asiphinde senzeke njengoba bezoqinisa ezokuphepha nemithetho abasebenza ngayo kulo soseshini. Imizamo yokuthola umndeni kasomatekisi odutshuliwe ayiphumelelanga. Abagibeli ababili abathinte Isolezwe bacela ukungadalulwa, bakhale ngokuphepha kwabo njengoba lokhu kudubula kwenzeke emini kuphithizela erenki. “Sizokwazi kanjani ukuthi siphephile uma kuvele kudutshulwane sikhona singabagibeli. Kusiphathe kabi impela lokhu okwenzekile asazi noma sizokwazi ukuqhubeka nokugibela erenki,” kusho umgibeli. Amaphoyisa asaphenya, akekho, osaboshiwe.