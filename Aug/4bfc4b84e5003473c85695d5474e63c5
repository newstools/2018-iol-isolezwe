Izolo, kubanjwe umhlangano obuphakathi kweziphathimandla zoMnyango wezeMfundo amalungu omphakathi nezinhlangano zezemfundo lapho okuphakamiswe ukuthi kumiswe ukufunda kuze kube uMsombuluko ozayo. Lokhu kulandela ukubulawa kwabafundi ababili ngesikhathi abafundi bekhiphelana izikhali esikoleni ngoMsombuluko. Kulesi sigameko kushone abafundi ababili, uSihle Mngadi (17) waKwaMthiyane, KwaMakhutha obenza uGrade 11 noMangaliso “So” Mbatha (18) waselokishini KwaMakhutha obenza uGrade 10. Kuthiwa kulimale nomfundi nothisha abebezama ukulamula. Laba bafundi bashonele emtholampilo. Kwenzeka lokhu lesi sikole besisezindabeni emuva kokususwa kothisha abangu-17 ngoba besolwa ngokungahambisi ngendlela. Udaba lothisha lusaphenywa nguMnyango wezeMfundo ukuze kuvele ukuthi kwahanjiswa ngendlela yini ngesikhathi besuswa esikoleni kufakwa amavolontiya. FUNDA: Izidumbu zabafundi empini equbuke esikoleni UNksz Lungile Lushaba ongusihlalo wenyunyana yothisha iSadtu esifundeni sase-Andrew Zondo uthe bathole ukuthi ukufunda kuzomiswa kuze kube nguMsombuluko ozayo. Uthe kubukeka sengathi sekuyabonakala ukuthi kunezinkinga ezikhona ezidinga ukulungiswa esikoleni. “Kusiphatha kabi ukuthi kuze kwafinyelela ekutheni kuze kube kuphuma izidumbu ukuze kubonakale ukuthi kunezingqinamba ezikhona esikoleni. Kuphakanyiswe ukuthi kumiswe ukufunda kuze kube uMsombuluko. Kuzobanjwa imihlangano nabazali nezingane ezithinteka ezigamekweni ezenzekile,” kusho uNksz Lushaba. Kuphinde kwavela ukuthi abanye babafundi bakulesi sikole bebenezinhlelo zokuzama ukushisa isikole kodwa lokhu kwaphazanyiswa unogada wesikole. Ikhansela lendawo, uNkk Nomvula Hlomuka lithe okwenzeke esikoleni akuyona inkinga ekusona kuphela. “Inkinga ekhona ukuthi izingane zethu ziphatha izikhali ezikoleni. Zifike zixabane ngaphandle kwesikole bese zitholana esikoleni zihlaselane khona. Emhlanganweni sinqume ukuthi kufanele kuqinisekiswe ukuphepha esikoleni. Izingane kufanele ziye esikoleni kuphephile. Abazali bakwazi ukukhululeka uma izingane zabo zisesikoleni,” kusho uNkk Hlomuka. Okhulumela uMnyango wezeMfundo esifundazweni uMnuz Sihle Mlotshwa uthe amalungu omphakathi aphakamise ukuthi kume ukufunda kuze kube kulungiswa izinkinga ezikhona kodwa umhloli ukucacisile ukuthi ungqongqoshe nenhloko yomnyango kuphela abakwazi ukuthatha isinqumo sokumisa ukufunda. Uthe banethemba lokuthi kuzoqhubeka ukufunda. “Okwamanje zonke izinhlaka ezithintekayo ziyasebenzisana ukuqinsekisa ukuthi iyaxazululwa inkinga ekhona. Isifunda sihlele ukuthi kube nohlelo lokufunda oluzosiza abafundi baGrade 12 okufanele lube ngamasonto amathathu. Izolo abafundi balulekwe ngokwengqondo basheshe bagodukiswa.