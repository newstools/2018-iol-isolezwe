NgoLwesibili Isolezwe lithumele i-AA imibuzo, libuza ukuthi ngabe uzonyuka yini uphethroli ngenyanga ezayo. Esitatimendeni, uMnuz Layton Beard wakwa-AA, uthe ukuntenga kweRandi nokunyuka kukawoyela ongahluziwe kuzonyusa uphethroli. “Ngokwemininingwane esiyithole kwiCentral Energy Fund ngentengo kaphethroli kuvela ukuthi uzonyuka ngenyanga ezayo. U-oyela ohluziwe ubungambi eqolo ngo-Agasti kodwa lokhu akusho ukuthi intengo kaphethroli izohlala ezingeni elifanayo nangenyanga ezayo,” kusho uBeard. Uthe irandi belilokhu lilahlekelwa ngamandla uma liqhathaniswa neDollar laseMelika okusho ukuthi uma kuthengwa uphethroli iNingizimu Afrika ikhokha imali ethe xaxa ngenxa yokuthi udayiswa ngamaDollar. “Silindele ukuthi ilitha likaphethroli linyuke ngemali ephakathi kuka-23 cents no-25 cents. Udizili silindele ukuthi unyuke ngo-28 cents bese ilitha likapharafini linyuke ngo-17 cents. Lokhu kusho ukuthi ilitha likaphethroli oluhlaza lizobiza ngaphezu kukaR16,” kusho uBeard. Uphethe ngokuthi iRandi liyaqhubeka nokuba ngaphansi kwengcindezi njengoba intengo ka-woyela iqhubeka nokunyuka futhi akaboni ukuthi izoke yehle okwamanje.