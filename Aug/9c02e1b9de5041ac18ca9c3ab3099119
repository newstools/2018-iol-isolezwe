Lokhu kushiwo nguSolwazi uVictor Velaphi Otty ‘VVO’ Mkhize woMsamo Institute. Uthe ngokwesintu umfelokazi uzila unyaka ngesikhathi esazilile kunezinto ezenziwayo ezifana nokugezwa kwezandla, ukuxokozela nokubuyiswa kukamufi. Uma lezi zinto sezenziwe zonke umndeni ube usuyahlangana ubonisane ngesimo somfelokazi. Uthe uma kuboniswana kubhekwa ukuthi umfelokazi ngabe usengumalokazana obesemusha, ophakathi nendawo noma ungumama. “Uma esengumalokazana (makoti) osemncane kuyabhekwa ukuthi ukhona yini emndenini ongamngena. Kuhlatshwe imbuzi yokuthi useyakhululwa kodwa kalimiswa ngesihloko elokuthi usengaqoma kodwa kusuke kuyinto eyaziwa ukuthi yena unikezwa nelungelo lokuthi uma kwenzeka ethola umuntu ongamshada lokho kungemukeleka ngoba usemncane,” kusho yena. Uqhube wathi uma umfelokazi esephakathi nendawo okungalinganiselwa ekutheni uneminyaka ewu-40 uyavunyelwa ngembuzi ukuthi angaqalaza ngendlela ehloniphekile kodwa ngeke esagana kwenye indawo ngoba kusuke kubhekwa ukuthi useqinile kumele agade umuzi. “Umama oneminyaka ewu-50 akabe esahlinzelwa imbuzi yokumkhulula ngoba kusuke sekuthathwa ngokuthi usengumama osekumele abheke ikhaya. Okumele kucace lapha ukuthi ngokwesintu ukuqoma komfelokazi akuyona into ekhulunywa budlabha, uma kwenzekile waqoma, kuba yinto eyaziwa yizalukazi akuyona into eyenekelwa izwe lonke. Ngokwesintu kubalulekile ukuthi umfelokazi agezwe ngoba ukuthandana nomfelokazi phambilini bekuyihlazo kungeyona into engamenyezelwa futhi kumele kube yinto eyenziwa ngobunono,” kusho yena. Ngasohlangothini lwendoda eshonelwe unkosikazi uthe yona ivumelekile ukuthi ingaqonywa ize iyofa ngoba kusuke kubhekwa ukuthi kunezingane okumele zikhuliswe. “Nakhona indoda ayivele izenzele ngokuthanda kwayo, nayo kumele ilinde unyaka ngemuva kwawo nayo seyingaqala kodadewabo kankosikazi ukuthi akekho yini ongayisiza bakhulise izingane. Usho lokhu nje kunemvunge mayelana nokuthi abantu besifazane bayacindezelwa uma kumele baficwe yilesi sigaba. Abanye bakholwa ukuthi kumele kube siyinqumo somuntu ngamunye azithathela sona sokuthi usengakwazi ukungena ebudlelwaneni obusha. UNdunankulu waKwaZulu-Natal uMnuz Willes Mchunu washonelwa owakwakhe uDudu ngo-2016 kulo nyaka ushade noNkk Zodwa Mchunu uMaKhoza. UPastor Nathan Pottier, we-Open Door Assembly obuye asakaze uhlelo uNkulunkulu nomndeni kwiZululand FM ngamaSonto, uthe asikho isikhathi esibekelwe umfelokazi noma umfelwa ukuthi athandane nomuntu omusha. “Abantu badlulisa ubuhlungu ngezikhathi ezingefani, abanye bayashesha ukudlulisa kanti abanye bathatha isikhathi eside. Mayelana nokuthi ngabe ngabantu abaneminyaka emingaki okungalindeleka ukuthi babuye bangene ebudlelwaneni nakhona ayikho iminyaka ebekiwe ngoba izidingo zabantu azifani. Isibopho somshado sithi oshadile kumele athembeke kuphathina wakhe kuze kube bahlukaniswa wukufa,” kusho yena.