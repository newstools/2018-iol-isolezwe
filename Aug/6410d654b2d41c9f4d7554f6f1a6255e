Lokhu kuvele ngeSonto kunomngcwabo kaMnuz Philani Mabaso (32) nomshana wakhe uMnuz Nhlakanipho Msomi (25). Omunye wamalungu omphakathi noyisishoshovu seqembu uhlebele Isolezwe ukuthi bekungekhona okokuqala uMabaso ethengelwa izinkabi kodwa zizanyiwe phambilini zanqaba. “Nokho kucacile ukuthi lezi zakamuva zivumele phezulu zase ziqotha imbokodo nesisekelo njengoba zibulale yena, umshana wakhe nomakhelwane obemsiza ebhizinini lamatende nomngani wakhe obemvakashele,” kusho umakhelwane ocele ukungadalulwa. USihlalo we-IFP esiyingini saseNquthu, uMnuz Thamsanqa Dlamini, uthe bacele amalungu abo ukuba ehlise umoya angaziphindiseleli. Uthe okwamanje nabo abakwazi ukuqagela ukuthi yini imbangela yalokhu kuhlasela, ngakho balinde uphenyo lwamaphoyisa ukuba lucacise. Uqhube wathi bafe olwembiza ngokushona kukaMabaso ngoba ubesebenza ngokuzikhandla eqenjini. UNkk Jikephi Mhlongo obesemngcwabeni, uthe babuhlungu ngoba uMabaso ubewusizo ebahambisa nangemoto yakhe edolobheni eNquthu uma kunesiteleka samatekisi. Abanye abashonile uMnuz Muzikayise “Nkomo” Zulu (25) waseVryheid obevakashele uMabaso nobengumngani wakhe noMnuz Simphiwe Dlamini (30) obengumakhelwane. Laba kuthiwa behliswa emotweni balaliswa phansi badutshulwa esiphundu. Udadewabo kamufi, uNksz Mbali Mabaso, naye obesebenza nomfowabo wasinda ngokuthi wehla kule moto kamfowabo ngoba kukhona ayekukhohliwe wabuyela ekhaya. “Bazalwane, ngisele ngedwa uma kunje. Umfowethu ubezilungele kanti ubengisiza kakhulu ezintweni ebengizidinga. Ubethi uma eye eNquthu edolobheni abuye engiphathele okuthile njengoba naye ubezithandela izinto ezimnandi. UNhlaka angazi nokuthi ngizothini ngoba uma ngithinte yena konke bekulunga,” kusho uNksz Mabaso. UMabaso ubenguSihlalo we-IFP ezikweni laseJabavu ngaphansi kuka-ward 12. Okhulumela amaphoyisa KwaZulu-Natal, uCaptain Nqobile Gwala, uthe kusaphenywa, akukaboshwa muntu. 