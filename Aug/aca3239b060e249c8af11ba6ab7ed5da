Omunye wamalungu omndeni ocele ukungadalulwa uthe ibhizinisi labo ligcine liwa ngoba kusolwa uNkk Nompumelelo MaMthethwa Ntsele (32) nomyeni wakhe uMnuz Mfanafuthi Ntsele ngokudla imali. Umndeni wakwaNtsele wabuyiselwa umhlaba wawo ngo-2009 ngaphansi kohlelo lwe-Willing Seller Willing Buyer. Ngo-2013 uMasipala uMzinyathi waxhasa lo mndeni ngemishini yokulima nembewu ukuze ukwazi ukuqhubeka ukhiqize lokhu obekwenziwa umlungu obephethe lo mhlaba nepulazi. Lo mbango uphoxe ngisho izikhulu zikaMasipala waseMzinyathi. Oyisikhulu kwezokuxhumana uNksz Nomonde Nzimakwe uthe bewumasipala abazange lo mndeni bawuphuce uxhaso njengoba usubanga lokho kodwa babenze isivumelwano seminyaka emibili sokuwusiza ngemali nangemishini yokulima ipulazi lawo eliseFankomo, uma uphuma eDundee ubheke eNquthu. “Leli pulazi lingaphansi kwaMalinda Family Trust okuyiwo umndeni wakwaNtsele. Ngo-2013 uMzinyathi wabaxhasa ngemali engaphezulu kukaR178 000 nangemishini yokulima nocingo lokubiyela ipulazi. Isivumelwano sasithi bazoxhaswa iminyaka emibili, * -2013 no-2014. Babezoziqhubekela nokuzimela uma nje sebekwazi ukuzenzela inzuzo. Lokho kwenzeka futhi ipulazi labo belinothe kakhulu ngommbila nobhontshisi kanti nenzuzo babeyenza kahle sebekwazi nokuhambisa ezimakethe imikhiqizo yesivuno sabo. Nokho siyathuka ngempela uma sesithola izindaba ezibuhlungu kangaka zokuthi bayalwa. Singumasipala besingazi ukuthi isimo sesinjena. Ngisho esinye sezikhulu ezazilekelela lo mndeni okuwuNksz Khethiwe Masikana uthuke kabi ukuthi lo mndeni awusabhekani,” kusho uNksz Nzimakwe. Yize umasipala uchaza kodwa amanye amalungu omndeni akholwa ukuthi uxhaso lwavaleka ngenxa yezimpi eziqhubekayo. “Ngendlela osekuliwe ngayo kubangwa imali yemikhiqizo esiyithola ngokulima siyabona ukuthi umasipala wacasuka wangabe esaqhubeka nokusisiza. Phela inkinga iqale lapho ngoba kuthe uma ipulazi selenza inzuzo umakoti wakithi omncane uMaMthethwa wavuka indlobane ethi lolu xhaso lwanikezwa yena umkhulu wakhe okunguMfundisi James Mthethwa ngesikhathi eseyiMeya yaseMzinyathi. Kwaphinde kwaliwa phakathi kodadewethu naye umakoti uMaMthethwa nomunye omdala uMaShangase Ntsele owagcina edubile ekhaya washiya wayohlala eMgungundlovu,” kusho ilungu lomndeni elicele ukungadalulwa. UMaMthethwa ethintwa uthe inkinga uyahlukunyezwa ekubeni asebenza kanzima ngemuva kokuba ethola lolu xhaso kumasipala. “Ngazizamela uxhaso kwamasipala ngegama lami banginikeza . Ngemuva kwalokho ipulazi lakwazi ukwenza inzuzo eyayibalelwa kuR70 000. Inkinga, odadewethu basemzini naye umakoti wendoda yami lona engathi uma ngifika waduba washiya umendo. Bayangihlukumeza bafuna le mali ngenkani. Bake baya ngisho kwamasipala befuna ukwazi ngayo maqede basijaha basigcwalisa idolobha iDundee ngemimese ngoDisemba wango-2017. Ngavele ngalanda izinsizwa zasekhaya ezingu-9 zabathela isibhaxu . Ngaphandle kwalokho icala lavulwa labuye lahoxiswa. Ngiyafisa kucace nokho ukuthi uxhaso aluhoxiswanga kodwa kwaphela isivumelwano,” kusho uMaMthethwa. Umyeni kaMaMthethwa Ntsele, uMnuz Mfanafuthi Ntsele, uyameseka umkakhe kanti uthi walwa nabelungu efuna lo mhlaba wakubo. AbakwaNtsele nomakoti omdala uNkk Nompumelelo MaShangase Ntsele abafuni nokuphawula ngoba bethi bakhathele uMaMthethwa nomyeni wakhe.