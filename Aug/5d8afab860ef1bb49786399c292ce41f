UMnuz Dumisani Sima (42) wayegwetshwe udilikajele neminyaka emihlanu ngecala lokubulala nelokubamba inkunzi elenzeka eMargate ngo-2002. Uhlale ejele laseWestville iminyaka engu-14. Kuleli cala kwashona uMnuz Stanney Stevens, kwathathwa izimpahla zakhe endlini. USima wayeboshwe nentombi yakhe yona ededelwe ngo-2010 nayo kuthiwa icala ayinalo njengoba bafaka isicelo sokudlulisa icala nesigwebo eNkantolo eNkulu yaseMgungundlovu. USima esakhe isicelo sachithwa njengoba esidlulisele enkantolo yokudlulisa amacala, eBloemfontein, lapho sifike saphumelela khona, achithwa wonke amacala. USima uphume ejele laseWestville ngoLwesithathu ntambama. Izolo ube nengxoxo ekhethelekile neSolezwe lapho ethe kusenzima ukukholwa ukuthi usekhululekile. “Sengathi ngiyaphupha, sengathi kukhona osazongivusa njengoba bese ngilahle ithemba ukuthi ngiyoke ngiphume ejele ngaleli cala ebengiliboshelwe engingalazi,” kusho uSima. Elandisa Isolezwe uthe waboshwa eneminaka engu-25, ezihlalele ekhaya. “Kukhona umuntu owaye-ngumakhelwane wami owatshela amaphoyisa ukuthi wangibona ngidlula endaweni yesigameko okwabulawa khona umuntu kubanjwa inkunzi. Ngaboshwa ngaze ngagwetshwa bungekho ubufakazi,” kusho uSima. Uthe watoka iminyaka emithathu ngaphambi kokuba agwetshwe. “Kusukela ngosuku engaqala ngalo isigwebo bengizama ukuba ngidlulisele icala lami. Ngasebenzisa abameli besihle, icala laya eMgungundlovu ngo-2010. Isicelo sami asiphumelelanga, kwaphumelela sowayeboshwe nami,” kusho uSima. Uthe yize ebefuna ukulidlulisa kodwa bekuba nzima ukuqhubeka asebenzise abameli besihle ngoba kuyalindwa. “Ngo-2016 ngihlangane nentombi yami uGugu (isibongo esigodliwe), uyena ongisizile ukuba ngikwazi ukuthola abammeli abazimele bese ngiqhubeka nokufaka isicelo sami. Uyena obemele zonke izindleko. Ngaphandle kwakhe ngabe ngisahlezi ejele,” kusho uSima. Uthe ngoLwesithathu uthole ngommeli wakhe ukuthi isicelo sakhe siphumelele kodwa kwaba umzukuzuku ukuba adedelwe. “Kufike incwadi eyikhophi yokuba ngidedelwe. Kuthe sekumele ngiye ekhaya kwathiwa kudingeka incwadi yengempela ngakho ngabuyela ezimpahleni zami zasejele, ngalinda egumbini lami. Ngaphinde ngalandwa, ngadedelwa, ngibone sengingaphandle kwamasango asejele ukuthi sengikhululekile,” kusho uSima. USima uthe kusukela ngoLwesithathu ephumile ejele akakaze akulokothe ukudla ngoba kunzima ukukholwa ukuthi usengadla noma yini. “Ejele sidla ukudla okukodwa yize kunjalo kunzima nokuba ngidle,” kusho uSima. Uthe impilo yakhe yaphazamiseka kakhulu njengoba wayenezingane zamantombazane ezineminyaka emine neyisithupha, ezikhule esejele. “Ngiyafisa abantu bazi ukuthi impilo yasejele inzima. Ejele kukhona abantu abawenzile amacala nalabo abangawenzanga kodwa bangabi nawo amandla okuzilwelwa ngokomthetho,” kusho uSima. Uthe ufisa ukuthola umsebenzi njengoba ephume esenesitifiketi sikaN4 kwiCivil Engineering ayithole eMajuba FET. Waboshwa eqede uGrade 11. Ngokusho kommeli wakhe, uMnuz Siboniso Mthembu wenkampani yabameli iMthembu and Partners Incoparated eThekwini, uthe kwakungamele agwetshwe uSima. “Ukuqulwa kwecala likaSima kwakungahambanga kahle njengoba waze wagwetshwa nje. Inkantolo yaseBloemfontein ithe akadedelwe, kuhoxiswe icala ngoba imthole engenalo icala,” kusho uMthembu. Uthe bazowubopha uMbuso ngokuhlala kukaSima isikhathi eside kangaka ejele ekubeni emsulwa. Isicelo sikashwele ubengakwazi ukusifaka ngo-2030. Ubonge kakhulu intombi yakhe ngokumsiza. Intombi ayithandanga ukukhuluma nephephandaba.