USASHAQEKILE umphakathi waseDannhauser ngamanyala okusolwa ukuthi agilwe ngumlisa wakule ndawo, oneminyaka ewu-41 endodakazini yakhe yangempela eneminyaka engu-17. Lo mlisa usolwa ngokudlwengula ephindelela aze agcine ekhulelise indodakazi yakhe, kusukela ngonyaka owedlule kwaze kwashaya uJulayi. Omunye wezakhamuzi zasendaweni, onxuse ukuba lingadalulwa igama lakhe, uthe ushaqekile ngesikhathi ezwa ngalesi sigameko ngoba singcolisa le ndawo esikhiqize osaziwayo abaningi, okubalwa kubo uNtombezinhle ‘DJ Zinhle’ Jiyane. Okhulumela amaphoyisa aKwaZulu-Natal, uColonel Thembeka Mbhele, usiqinisekisile lesi sigameko. “Owesifazane oneminyaka engu-17 udlwengulwe ephindelelwa nguyise wangempela. “Lezi zigameko bezenzeka kwelinye lamapulazi aseDannhauser phakathi kuka-Ephreli 2017 noJulayi 2018,” kusho uColonel Mbhele. Uthe le ntombazane kusolakala ukuthi ibinukubezwa ngocansi nguyise amahlandla amaningi uma izolanda imali lapho kuhlala khona uyise, njengoba behlala ngokwehlukana nonina. “Unina (wale ntombazane) waqala ukuqaphela ukuthi kukhona okungahambi kahle endodakazini yakhe ngemuva kokuba iqale ukushintsha ukuziphatha. "Ngesikhathi iphekwa ngemibizo, intombazane yatshela unina ukuthi ibidlwengulwa nguyise.” Iphephandaba lomphakathi, iNewcastle Advertiser, libuye ladalula ukuthi le ntombazane ayigcinanga ngokudlwengulwa nguyise kodwa ugcine eyikhulelisile. UColonel Mbhele uthe icala lokudlwengulwa livulwe esiteshini samaphoyisa saseDannhauser futhi umsolwa uboshiwe. “Umsolwa uvelile eNkantolo yeMantshi yaseDannhauser ngo-Agasti 5.” Uthe okwamanje abakazi ukuthi uyophinde avele nini kule nkantolo. Imizamo yokuthola amalungu omndeni ale ntombazane igcine iphunzile.