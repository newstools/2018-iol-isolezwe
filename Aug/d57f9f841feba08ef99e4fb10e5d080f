Kuphazamiseke ukufunda izolo kulesi sikole obekufundisa kuso uMnuz Xolani Mathenjwa owanyamalala ngoMashi nonyaka eya eMozambique. Isolezwe lithole ngomthombo ongaphakathi esikoleni ukuthi othisha bajikijelwe ngamatshe emakotishi abo ebusuku. Kuthiwa abanye abayanga ngisho esikoleni izolo ngenxa yovalo. Omunye wothisha ocele ukungadalulwa, uthe abazi ukuthi bebehlaselelwani kodwa basola izinxushunxushu ezihambisana nombhikisho endaweni. Kuvele nokuthi nabanye othisha bezinye izikole kule ndawo bathe sebeyesaba ukuqhubeka nokufundisa ngenxa yalezi zigameko ezihambisana nemibhikisho. NgoMsombuluko kuqalile ukufundwa ezikoleni ezine okubalwa naseKuhlehleni, ebeziphazamiseke kusukela ngoLwesibili olwedlule. Isimo siqale ukushuba ngesonto eledlule umphakathi ubhikishela ukunyamalala kukathisha. Kushiswe umuzi wenduna yendawo uMnuz Roman Mathenjwa namakotishi ayo obekuhlala kuwo abafundi. Umphakathi usola induna ngokunyamalala kukathisha. Okhulumela amaphoyisa KwaZulu-Natal uBrigadier Jay Naicker, uthe sisaqashwe ngelokhozi isimo kule ndawo. Uthe kuvulwe amacala amaningi okubalwa awokucekela phansi impahla nawokushaya kodwa akukaboshwa muntu.