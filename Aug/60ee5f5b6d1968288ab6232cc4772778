Unina omncane kaMnuz Eric Mcobothi, uNkk Ntombizandile Siqolo uthe bakhathazekile ngesimo ababhekene naso njengoba unina wengane kamufi engafuni ukuthi bamfihle e-Eastern Cape njengokufisa kwabo bengumndeni. UNkk Siqolo uthe babikelwe ngoLwesithathu olwedlule ngokushona kukaMcobothi base becela ukuthi baxoxe nonina wengane yakhe enonyaka owodwa abehlala naye, ukuze benze izinhlelo zokumfihla. “Ngesikhathi sikhuluma naye wathi uhlele ukumfihla ngeSonto (esho eledlule). Wathi usenze zonke izinhlelo zokumfihla kodwa ngamtshela ukuthi kusafanele ngithinte umndeni ngikhulume nawo. Amalungu omndeni wethu aseFlagstaff acela ukuthi ame ngezinhlelo zokufihla,” kuchaza uNkk Siqolo. Uthe amanye amalungu omndeni afikile ngoMsombuluko acela ukuthi agoduke naye uMcobothi ayomfihla emakhaya akubo kanina eFlagstaff kodwa unina wengane yakhe wanqaba, wathi usenze zonke izinhlelo futhi uhlose ukumfihla ngoMgqibelo. Uthe sekube nemihlangano eminingi bezama ukuxoxa naye ngenhloso yokuthi bakwazi ukumthatha bayomfihla emakhaya kodwa kunhlanga zimuka nomoya. UNkk Siqolo uthe abazimisele ngokuya emngcwabeni uma unina wengane eqhubeka nesinqumo sokumfihla eThekwini. “Isifiso sethu ukuthi afihlwe ekhaya. Kubuhlungu ngoba kubonakala sengathi unina wengane yakhe akafuni lokhu kwenzeke. Asazi ukuthi ukuphikisa ngakuphi ukuthi umndeni wakhe umthathe uyomfihla ngoba sesishilo ukuthi asifuni lutho kodwa sifuna ukufihla ithambo lakhe ekhaya,” kusho uNkk Siqolo. Uthe namanje izingxoxo bezisaqhubeka njengoba amanye amalungu omndeni abesazama ukukhuluma nonina wengane kaMcobothi. Uthe okubaxakayo wukuthi uMcobothi ubengashadile nonina wengane futhi unezinye izingane ngaphandle kwengane yabo, okukhona kuzo eneminyaka engu-23 nayo esishilo ukuthi ifisa uyise afihlwe emakhaya. Ethintwa ngalolu daba, unina wengane, okuvele ukuthi nguNksz Makhosi Mfeka uthe uyazi ngodaba lokungaboni ngasolinye kwakhe nomndeni ngokufihlwa kwesidumbu. Uthe umndeni ufuna ukufihla emakhaya kodwa yena ufuna ukufihla eThekwini. Ube esecela ukubuye athintwe emuva kwehora nemizuzu engu-30, ekhala ngokuthi kukhona asematasa ngakho. Ngesikhathi kusalindwe isikhathi acele ukuthintwa ngaso uthinte iphephandaba wathi aliqhubeke likhulume nalabo elikhuluma nabo ngoba yena usekhulume nommeli wakhe wathi asikho isidingo sokuthi aphendule iphephandaba. Utshele intatheli ukuthi uzoyibopha, ukubhalwa kodaba sekuphazamise izinto ngoba umndeni ubusamncenga.