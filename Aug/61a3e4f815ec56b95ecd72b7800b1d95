UKhensani Maseko (23), obeyisitshudeni emkhakheni wezomthetho eRhodes University, kusolwa ukuthi uzibulele ngoLwesihlanu emuva kokuphathwa ukhwantalala. Ngokwemiyalezo ezinkundleni zokuxhumana kusolwa ukuthi uKhensani ubenokhwantalala ngenxa yokuthi wadlwengulwa yisoka lakhe elikuyona le nyuvesi. Abamaziyo ezinkundleni zokuxhumana bathe bezivele zibonakala izimpawu zokuthi uzozibulala. Abaningi bakhale ngokuthi bekumele athole usizo ngoba bekukhombisa ukuthi unengcindezi. Ekhasini lakhe likaTwitter, uKhensani ubesanda kubhala ukuthi ngelinye ilanga uyokhuluma inkulumo eyonyakazisa abaningi. Ubuye wabhala ku-Instagram ukuthi “Kulungile uma kuyintando yakho.” Konke lokhu kuhumushwe ngokuthi ubengekho esimeni esihle emqondweni. Ezinkundleni zokuxhumana abanye bamchaze njengesishoshovu ebesiwakhathalele amalungelo ezitshudeni futhi ehlakaniphile. Kuvele nokuthi ubengomunye wabaholi bohlaka lwezitshudeni olumele i-EFF kule nyuvesi. Kuthintwa uNksz Sixolise Gcilisha, osehhovisini lezokuxhumana kwi-EFF, uvumile ukuthi uKhensani ubephambili emzabalazweni wezitshudeni kuleli qembu. Uthe abangaphawula kahle ngaye yilabo abebesebenza naye ophikweni lwezitshudeni enyuvesi, izolo abangatholakalanga ukuphawula. UKhensani ubephinde abe nguSihlalo weRhodes Independent Electoral Board. Ubephinde abe semkhakheni wezokumodela njengoba ebenguMiss Varsity Shield ophethe isicoco sakulo nyaka. Ngesikhathi sokuloba ibingakaveli eminye imininingwane ngalesi sitshudeni. Kwenzeka lokhu nje ngempelasonto bekungcwatshwa ingcithabuchopho yakuleli, uSolwazi Bongani Mayosi (51). UMayosi obeyiDean yeFaculty of Health Sciences e-University of Cape Town, kuvele ukuthi uzibulele ngenxa yokhwantalala. Umndeni wakhe emngcwabeni uveze ukuthi ukhwantalala lwaqala ngesikhathi kunemibhikisho yeFees Must Fall emanyuvesi. Kuthiwa ubenozwelo, ezikhathalele izitshudeni ezihlwempu. Ukuzibulala kwakhe kuvule amehlo abaningi abathe kumele kuqwashiswe ngendaba yokhwantalala ngoba baningi abanalo kodwa abangasizakali. Sekusungulwe nophenyo ekutholeni ukuthi yini eholele ekutheni azibulale lo solwazi obengungoti emkhakheni wezokuhlinzwa kwezinhliziyo.