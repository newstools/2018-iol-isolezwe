Kuthiwa abangani uMnuz Siphiwe Enock Buthelezi noMnuz Bongikosi Thwala baseShiyane batholakale emfuleni iBuffalo River sebeshonile ngoMsombuluko ntambama emuva kokuthi benyamalale ngoMgqibelo beya emshadweni esigodini saseSigubudu. Indodakazi kaButhelezi, uNksz Nompumelelo Buthelezi, ithe uyise bebemgcine emini ngoMgqibelo emuva kokuthi ehambe ekhaya ethi uya emshadweni. Ithe uze watholakala ngoMsombuluko esetholakala nomngani wakhe uThwala naye owayelokhu eqale ukubhekwa ngeSonto emuva kokuthi enyamalele. UNksz Buthelezi uthe ngesikhathi uyise engabuyi emshadweni abazitshelanga ukuthi uminzile kodwa bazitshela ukuthi ulale ezihlotsheni njengoba ebeke enze. Uthe abazange bathuke nangeSonto emini uma engafiki ngoba bazitshela ukuthi ubuyele emshadweni. “Siqale ukukhathazeka uma sesithola ukuthi umngani wakhe uminze emfuleni, saqala nathi sasola ukuthi mhlawumbe naye kungenzeka ukuthi uminzile. Sithole ukuthi wayehamba nabangani bakhe okwakukhona kubona uThwala kodwa bawela ezindaweni ezahlukene khona emfuleni kodwa kwangacaca ukuthi bafike babonana yini emshadweni,” kusho uNksz Buthelezi. Uthe ngesikhathi bethola isidumbu sakhe bathukile noma bebenakho ukuzitshela ukuthi bangamthola eseshonile. UNksz Buthelezi uthe baphatheke kabi ngokushona kukayise. Uqhube wathi uyise noThwala bebengabangani abebevamile ukuthi bahambe ndawonye uma beya emicimbini. Okhulumela amaphoyisa KwaZulu-Natal, uCol Thembeka Mbele ukuqinisekisile ukuthi ithimba labatakuli likhiphe izidumbu zalaba bangani emfuleni. Uthe amaphoyisa avule amadokodo amabili ngokufa kwabo.