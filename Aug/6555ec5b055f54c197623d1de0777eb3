KUHLEHLISWE ngezinyanga ezimbili ukuqulwa kwecala elibhekene noMnuz Duduzane Zuma, oyindodana yowayengumengameli wakuleli uMnuz Jacob Zuma. UDuduzane ubhekene namacala amabili okubulala ngokungenhloso kulandela ingozi yemoto eyenzeka ngo-2014 lapho ashayisa khona itekisi kwashona uNksz Phumzile Dube endaweni yesigameko noNksz Nanki Jeanette Mashaba owashonela esibhedlela. Leli cala lihlehlisiwe ukuze abameli baZuma bathole isikhathi esanele ukucubungula ubufakazi obusenkantolo. Umshushisi wombuso, u-Adv Yusuf Baba, wazise inkantolo ukuthi abameli baZuma babanikeze ngoLwesihlanu odlule ubufakazi obusenkantolo. Leli cala lizoqhubeka ngo-Okthoba 26. Khonamanjalo, ngoJulayi nonyaka uDuduzane udedelwe ngebheyili kaR100 000 ecaleni lomkhonyovu elahlehliselwa uJanuwari ngo-2019. Ubhekene necala elithinta ukugwazelwa kowayayeyiphini likaNgqongqoshe wezeziMali uMnuz Mcebisi Jonas, okuthiwa kwenzeka ngo-2016. 