UNGQONDONGQONDO kwezokushushumbiswa kwezidakamizwa wase-Eastern Cape ugweme isigwebo sokubhadla ejele iminyaka eyishumi, wahlawula uR1 million. Iphephandaba lesingisi iDaily Dispatch ngoLwesibili libike ukuthi uLivingstone Napoleon (61) ube nesivumelwano nabashushisi boMbuso ngemuva kokuvuma amacala athinta ukushushumbisa izidakamizwa nokukhwabanisa imali. Ngenxa yokuvuma icala, isigwebo sakhe seminyaka eyishumi ejele sehlisiwe kwathiwa akahlawule ngoR1 million. Okhulumela uphiko lwezokushushisa kuleli, uMnuz Tsepo Ndwalaza uthe kuningi okucutshunguliwe ngaphambi kokuthi kuvunyelwane ngalokhu. “Kubukwe iminyaka kaNapoleon, ushadile unezingane eziyisithupha, omncane kunazo zonke uneminyaka ewu-23, uhlala naye nonkosikazi wakhe. Wagcina kwa-Grade 8 esikoleni, akasebenzi futhi isimo sakhe sempilo asisihle kwazise usanda kuhlinzwa,” usho kanje. Umshushisi woMbuso u-Adv Nceba Ntelwa uthe uNapoleon usewukhokhile uR400 000 kanti uzoqhubeka akhokhe uR50 000 zinyanga zonke kuze kube kuhlangana isigidi samaRandi. Lesi sigwebo sithole ukugxekwa okukhulu ezinhlanganweni. 