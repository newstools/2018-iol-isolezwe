Umndeni wakwaMbatha uhlaselwe ngumuntu ongaziwa ofike wachela ngenhlamvu wabulala uNksz Thandazile Phungula (50), izingane zakhe uNqobile (12) noLungelo (16) Mbatha. Kusinde owesifazane oneminyaka engu-21 igama lakhe engeke lidalulwe ukuze avikeleke. Lo wesifazane kuthiwa kade egeza kwenye indlu ngesikhathi umbulali ehlasela. Ngokuthola kweSolezwe lesi sigameko senzeke kade lomndeni ubukela uZalo. Umbulali kuthiwa ungene sengathi ngomunye wabaqashe kule ndawo. Kuthiwa uvele wadudula isicabha, wadubula ephindelela. ULungelo obefunda uGrade 9 udutshulwe kabili, udadewabo obefunda uGrade 6 wadubuleka kane. Unina walaba kuthiwa yena udubuleke kaningi. ULungelo ushonele esibhedlela, laba ababili bashonele endaweni yesigameko.  Ilungu lomndeni uNksz Ntombifikile Gumede, obesefikile ezobabaza lo mhlola, lithe bamangele ngoba lo mndeni awunazo izitha abazaziyo.  “Simangele futhi sididekile ukuthi kwenzekeni. Asazi ukuthi usisi wasemzini nezingane zakhe bebenzeni baze bahlaselwe. Akekho nomuntu oke wabasabisa noma oke waveza izinkinga. Ngifonelwe ebusuku bengazisa ukuthi sebedubulekile. Sifuna amaphoyisa aphenye ukuze umsolwa ezositshela ukuthi bekwenzenjani eze ebulala umndeni wethu ngale ndlela,” kusho uNksz Gumede. Uthe ngoJulayi ubevakashile njengomalumekazi wezingane, wafika wahlala kahle nabo wangabona inkinga. UNksz Phungula waseMgungundlovu ubengumuntu odayisayo one-tuck shop ukuze aziphilise nezingane zakhe kwazise umyeni wakhe uMnuz Sbusiso Mbatha waseMsinga kuthiwa waboshwa ngo-2015 ngecala lokubamba inkunzi kuhlonyiwe. Okhulumela amaphoyisa KwaZulu-Natal, uLt-Col Thulani Zwane uthe kumanje bathungatha ababulali. “Umndeni uhlaselwe uhlezi ekhaya labo eClermont ngoMsombuluko ebusuku. Amaphoyisa aKwaDabeka avule icala lokubulala. Akekho osaboshiwe kodwa uphenyo lwamaphoyisa luyaqhubeka,” kusho uZwane. Omakhelwane abakhulume neSolezwe bacela amagama abo agodlwe bathe kubathusile okwenzekile futhi abazi noma baphephile yini kule ndawo kulandela lesi sigameko.