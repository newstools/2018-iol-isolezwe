“Zingu-42, izigebengu ezaziwayo ezibamba izimoto zemali kubalwa kuzo nongqondongqondo, uMnuz Mzumvukile “Bibi” Cenenda, esesizibophile kusukela ngoJuni,” kusho uCele. UBibi ubesefunwe iminyaka emibili ngamaphoyisa engamtholi njengoba eze ambamba ngasekupheleni kwenyanga edlule. Uthe zonke izigebengu ezibamba izimoto zemali bayazazi, wengeza ngokuthi bazozibamba khona maduze. “Lezi zigebengu zicabanga ukuthi asizazi kanti siyazazi. Siyazi futhi ukuthi inkunzi ibanjwa abantu ababodwa ezifundazweni ezihlukene,” kusho uCele. Uthe izigebengu zivikelwa umphakathi ongazibiki emaphoyiseni. “Manje sesizoshaqa wonke umuntu endlini esizomfica nesigebengu esisifunayo, njengoba sibophe nowesifazane eTshwane oneminyaka engu-67, obefukamele isigebengu esisifunayo. "Ukungambiki umuntu ogangayo kusho ukuthi uyahambisana nobugebengu abenzayo. Abanye abantu esizobabopha kakhulu izintombi zezigebengu,” kusho uCele. Uthe bayazi ukuthi izigebengu sezihlela ukuqinisa umkhankaso wazo eKZN, eLimpopo naseFree State. “Bhekani uBibi walapha eTembisa, simbambe esebhace eFree State. Kuyacaca ukuthi lo mkhuba wakhe ubesefuna ukuwuqhuba khona,” kusho uCele. Uthe bajabule ngempumelelo asebeyenzile ekulweni nokubanjwa kwezimoto zemali, wengeza ngokuthi eGauteng lobu bugebengu behle busuka ku-20%, baya ku-7%. “Kodwa impi asikayinqobi, usemkhulu umsebenzi okusamele siwenze,” kusho uCele. Uthe iGauteng isiphenduke inkundla yezigebengu ezibamba inkunzi izimoto zemali. “Lapha eGauteng silethe izimoto ezingu-50, ezisezingeni eliphezulu ukukhombisa ukuthi sizibophezele ekulweni nalobu bugebengu,” kusho uCele. Uthe ikhona impumelelo asebeyenzile nasekulweni nokudayiswa kwezidakamizwa njengoba behlakaze izidleke ezimbili obekukhiqizwa khona izidakamizwa. “Kulezi zidleke sithole nomshini okwazi ukwenza amaphilisi angu- 16, ngemizuzwana emibili,” kusho uCele.