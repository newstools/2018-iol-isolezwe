UDEDELWE ngebheyili kaR5 000 umdansi wasesitebeleni sikaDJ Tira, i-Afrotainment osolwa ngokudlwengula intombazane eneminyaka engu-13 engumakhelwane wakhe. UNhlanhla “Sgara” Chiliza (31) ukhishwe ngebheyili eNkantolo yeMantshi eThekwini ngoLwesihlanu. Icala lihlehliselwe u-Okthoba 5 ukuze kuqhutshekwe nophenyo. Unina wentombazane (39) uhlulekile ukuzibamba wakhihla isililo enkantolo ngemuva kokuthi iMantshi, uNksz Bonisile Ngcobo ikhiphe isinqumo sokuthi uChiliza adedelwe ngebheyili. Bekungavumi nokuthi akhulume nezintatheli, amalungu omndeni wakhe abelokhu emduduza. Udadewabo wentombazane (23) naye obekhala ngemuva kwesinqumo senkantolo, uthe baphoxekile ngesinqumo senkantolo, abazi noma udedelwe ngoba engusaziwayo yini. Uthe indlela abaphoxeke ngayo kunzima nokuthi bakhulume. Ngesikhathi ekhipha isinqumo uNkk Ngcobo uthe umphenyi wecala uSergeant Lindelani Nkomo uthe uphikisa isicelo sebheyil ngoba uChiliza angase abaleke ngenxa yokuthi i-passport yakhe isengakuye nokuthi ungumakhelwane osondelene kakhulu nommangali. Uthe akusizo izizathu ezingavimba ukuthi uChiliza anikezwe ibheyili ngoba ummeli kaChiliza, uMnuz Sandile Shoba uvezile ngoLwesine ukuthi i-passport isingakuye angamnikeza uNkomo. Uqhube wathi nekheli lalapho azohlala khona kude nommangali, liqinisekisiwe okungumuzi weMenenja kaChiliza, uSenzo Shezi eGreyville. Uthe uShoba uvezile ukuthi uma inkantolo inqabela uChiliza ibheyili angahle alahlekelwe ngumsebenzi njengoba engumuntu oqashiwe. “Abukho ubufakazi obulethwe phambi kwenkantolo obuveze ukuthi angahle abalekele icala noma aphazamise uphenyo. "Yize ummangalelwa ebhekene necala elibucayi njengoba esolwa ngokudlwengula intombazane eneminyaka engaphansi kuka-16 kodwa akumele anqatshelwe ilungelo lakhe lenkululeko, kuze kube utholwa enecala,” kusho uNkk Ngcobo UNkk Ncumisa Ndelu ongomunye wabagqugquzeli bemashi i#TotalShutDown KwaZulu-Natal obengomunye wabahambele icala, uthe kumphakatha kabi ukuthi inkantolo ibonise ukukhathazeka ngoChiliza kodwa yangamcabangela ummangali. “Kumele le ngane ilale kanjani ebusuku yazi ukuthi umsolwa uhlezi kahle endaweni yabadla izambane likapondo eGreyville. Bacabangela ukuthi uzophelelwa umsebenzi. Bathini ngengane esilahlekelwe impilo yayo ngenxa yokudlwengulwa?” kusho uNkk Ndelu. Imenenja kaChiliza, uShezi, inqabile ukuphawula, yathi bazolinda kuze kuphele icala.