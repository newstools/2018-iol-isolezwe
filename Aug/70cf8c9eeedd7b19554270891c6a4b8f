U-Amanda Duma (16) noBukeka Jaca (14) bagcinwe ngoLwesihlanu ekuseni abaphindange babuya ekhaya eBhamshela. Uyise walezi zingane, uMnuz Mbongeni Zama, uthe badidekile ngempela ukuthi kwenzekeni ngoba sebebheke yonke indawo kodwa babuya belambatha. “Angihlali nabo ekhaya, ngithole umyalezo othi ngesikhathi besuka ekhaya bebengagqokile umfaniswano wesikole, bahambe beyo-printer umsebenzi wesikole kodwa bezoqhubeka baye esikoleni njengoba bekunama-awards akhona esikoleni. Bagcinwe kulo mcimbi wama-awards, abazange besabonakala. Sikhathazekile kakhulu futhi siyadideka ngempela ukuthi bakephi,” kusho uZama. Uthe * -Amanda okuyingane kamfowabo ufunda eKwaNondenisa High, uBukeka yena ufunda eSikhulile High. Umcimbi wama-awards bekungowesikole sika-Amanda kodwa wenziwe ehholo lesikole iSikhulile. “Okwenza sithuke ukuthi izingane zamantombazane futhi azikaze zihambe zingabuyi ekhaya. Akukho nezinkomba ukuthi bezihlele ukuhamba ngoba konke okwabo kusale ekhaya,” kusho uZama. Umndeni wakaZama uthe awuzange ulale kusukela ngawo uLwesihlanu uhamba ubheka usebenzisana namaphoyisa aseNsuze. “Ubuthongo asibazi ngoba akulaleki izingane singazi ukuthi zikuphi nezinkalo,” kusho uZama. Okhulumela amaphoyisa KwaZulu-Natal, uLt. Col Thulani Zwane, ukuqinisekisile ukuthi kuvulwe icala lokulahleka kwalawa mantombazane esiteshini saseNsuze. Uthe uphenyo lwamaphoyisa lusaqhubeka. Onolwazi ngalawa mantombazane kunxuswe ukuthi athintane namaphoyisa aseNsuze noma yisiphi isiteshi samaphoyisa esiseduzane.