Kulindeleke ukuthi bafakaze mayelana nezinsolo zokuthi umndeni wakwaGupta wawunezwi uma kuqokwa ongqongqoshe nabazophatha izinkampani zikahulumeni ngesikhathi uMnuz Jacob Zuma esengumengameli wezwe. Izolo iphephandaba lesiNgisi langeSonto libike ukuthi ikhomishini ibize uZuma ukuthi azofakaza uma kuqala izigcawu namhlanje. Phakathi kwabanye abantu okulindeleke ukuthi bafakaze kubalwa uMnuz Willie Mathebula, osebenza emnyangweni womgcinimafa, owayeyinhloko yezokuxhumana kuhulumeni, uMnuz Themba Maseko, nokhulumela uhulumeni uNksz Phumla Williams. Izolo iSACP ithe inethemba lokuthi kuningi okuzovela kwikhomishini yathi labo abathintekayo kumele baboshwe. “Labo abazojaha ukusula ukuze bangashushiswa kumele bangavunyelwa, bonke kumele baboshwe. Kumele kukhucululwe inkohlakalo.” I-SACP ithi iyabeseka labo abazofakaza abanye bebeka impilo yabo engcupheni.