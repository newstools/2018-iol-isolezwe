UKHATHAZEKILE umzali womfundi kaGrade 9 wasesikoleni esizimele samantombazane, i-Inanda Seminary Girls Secondary, oxoshwe kulesi sikole kulandela ukuthi ebanjwe eqabulana nomunye umfundi. Lo mfundi (14) kuthiwa uxoshwe phakathi nenyanga ephelile uJulayi. Unina walo mfundi (49), ongeke adalulwe ukuvikela isithunzi sale ntombazane, uthe kunzima ukwamukela ukuthi ingane yakhe izolahlekelwa unyaka wonke ezifundweni zayo. “Ngikhokhe imali engaphezu kuka-R40 000 kulesi sikole. Bese kusele kancane ngiqede wonke uR58 000 oyimali yonyaka,” kubalisa lo mama. Utshele iSolezwe ngoMgqibelo ukuthi okumcasula kakhulu wukuthi icala lendodakazi yakhe alihanjiswanga ngendlela egculisayo. “Ngafonelwa emasontweni amabili edlule kwathiwa angizolanda ingane yami ngoba isimisiwe. Kwathiwa asibuye kuzolalelwa icala ngoJulayi 25,” kusho lo mzali. Uqhube ngokufutheka wathi: “Ngelanga lecala uthishanhloko wathi angithule ngoba yingane kuphela enelungelo lokukhuluma, hhayi umzali wayo”. “Umntwana waliphika icala wase exoshwa. Ngifuna isikole okungenani sibuyise imali yami. Kunzima ukuthola isikole esisha manje,” kuqhuba lo mama. Ebuzwa ukuthi zikhona yini izinsolo zokuthi indodakazi yakhe ibijola nale ntombazane okuthiwa ibiyiqabula, lo mama uvumile. “Kusho ukuthi basola kanjalo abaphathi besikole. Kuthiwa baqabulana imizuzu ewu-20 bebukwa isisebenzi esigada ngaphakathi. Angiliboni iqiniso kulokhu ngoba ubufakazi abuvezwa. Angizwanga nokuthi lo obeqatshulwa yena kwenzekani ngaye,” kuqhuba lo mzali. UMnuz Scelo Khuzwayo, okhulumela uNgqongqoshe woMnyango wezeMfundo KwaZulu-Natal, uMnuz Mthandeni Dlungwana, uthe umnyango uzongenelela kulolu daba noma ungenawo amandla njengoba i-Inanda Seminary iyisikoleni esizimele. “Akekho umuntu onelungelo lokuphuca ingane ilungelo lokufunda. Kumele umzali abike nasemaphoyiseni,”kusho uKhuzwayo. Imizamo yokuthola ukuphawula okucacile kulesi sikole ibe nzima. Okukhulunywe naye uNksz Kim Simons, udlulise yonke into kuNkk Judy Tate othe ungesinye sezikhulu eziphethe isikole. “Ngiyaxolisa kodwa angeke isikhungo sikwazi ukuxoxa izindaba eziphathelene nabafundi kumuntu wesithathu ongeyena umzali. “Uma kunento umzali afuna ukuyisho akeze kuthina,” kusonga uNkk Tate. Unobhala weCosas eThekwini, uMnuz Sandiso Zulu uthe: “Sizolwa ukuthi lo mfundi abuyiselwe esikoleni. Siphezu komzamo wokuthola umhlangano nabaphathi balesi sikole.” Leli phephandaba lithole ngemithombo ukuthi nalo mfundi okuthiwa ubeqatshulwa uxoshiwe esikoleni. Ethintwa uninakhulu walo mfundi uvele wabhoka ngolaka wathi akazi lutho, wavala ucingo.    