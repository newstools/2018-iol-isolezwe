BAZALELWE yinja endlini abaphathi besikole saseThekwini iNanda Seminary Girls Secondary esixoshe abafundi ababili bamantombazane ababanjwe beqabulana. Abeqembu i-EFF nabenhlangano yabathandana nobulili obufanayo iDurban Lesbian and Gay Community and Health Centre, basabisa ngokuba yiphela endlebeni kuze kwenziwe ubulungiswa kwabaxoshiwe. Abe-EFF baqale leli sonto ngombhikisho ngaphandle kwesango lesikole. Bathe bahlele uchungechunge lwemibhikisho ngenhloso yokuhlokoloza abaphathi besikole baze bavume ukuba nezingxoxo ngalolu daba. FUNDA: Kuxoshwe abafundi ababanjwe beqabulana eSeminary Ilungu lePhalamende laleli qembu, uMnuz Vukani Ndlovu ebelihola umbhikisho, lithe iyamangaza indlela abaphathwa ngayo abafundi kulesi sikole. “Abaphathi bazixoshile izingane ngendlela engagculisi. “Ngelesibili leli sonto sizama ukuhlela umhlangano nabo ukuze sizwe ngemigomo elandeliwe. Balokhu besiphebezela kude. “Asiqondi ukuthi kungani bengafuni kuxoxwe uma ingekho into abayifihlayo,” kusho uNdlovu. Uthi bake basikaza ukusivala thaqa lesi sikole uma kuqhubeka kanje. “Kodwa sibuye sabona ukuthi lokho kuzohlukumeza nabafundi abangenacala. Sibe sesinquma ukuthi sizolokhu sibelesele ngemibhikisho ngaphandle kwesango. “Kolunye uhlangothi sizoludlulisela kuzo zonke izinhlaka zokuvikela amalungelo abantu lolu daba,” kuqhuba uNdlovu. Uthe ngawo uMsombuluko omunye wabaphathi balesi sikole, uNkk Judy Tate, ubize amaphoyisa ebona umbhikisho. “Unqabile ukukhuluma nami ngase ngimcela ukuthi akabhale incwadi ezoba ubufakazi bokuthi akazimisele ngezingxoxo. Uyibhalile, iwubufakazi bobulwane besikole sakhe,” kusho uNdlovu. UMnuz Sibongiseni Khumalo weLesbian and Gay Community Health Centre uthe noma bungekho ubufakazi bokuthi amantombazane axoshiwe abethandana kodwa ngeke bavume izingane ziphathiswe okwezilwane. Ngesonto eledlule kuvele ukuthi eyodwa yala mantombazane isitholile isikole esisha ePinetown kodwa enye isaduve ekhaya. Nakulokhu lesi sikole sinqabile ukuphawula kwaze kwashaya isikhathi sokuyoshicilela.