Lesi sivumelwano senziwe izolo ebusuku emuva kokuthi abalandeli bebhola besihlabile isinqumo seSABC sokungayisakazi imidlalo yebhola eziteshini zomsakazo. “Siyaxolisa kubantu baseNingizimu Afrika ngokubanyusela umoya ngesinqumo esimenyezelwe yiSABC. Siyathembisa ukuthi kusukela kusasa (namhlanje) yonke imidlalo yebhola izosakazwa njengokujwayelekile eziteshini zomsakazo zeSABC,” kusho uMokonyane. Ngesikhathi kusayinwa isivumelwano bekukhona noSihlalo wePSL uDkt Irvin Khoza, uSihlalo weBhodi lakwaSABC uDkt Bongumusa Makhathini nabanye. Khonamanjalo, izolo iSouth African Football Association (Safa) idalule ukuthi ayisezukuyisakaza kuthevishini imidlalo yeBafana Bafana neBanyana Banyana. Ngokusho kwesikhulu esiphezulu kwiSafa, uDennis Mumble, iSABC ikweleta le nhlangano eyengamele unobhutshuzwayo kuleli imali engaphezulu kukaR50 million esivumelwaneni abebenaso esiphele ngo-Ephreli nonyaka. Phambilini iSABC ibinqume ukuthi ngeke isakaze imidlalo yebhola ngenxa yokungavumelani ngenkontileka entsha nePSL. Isivumelwano sokusakaza imidlalo yebhola sizosiza ngoba besekuzophazamiseka ezokukhangisa njengoba ezemidlalo zithola isikhathi esiningi ngezimpelasonto. UNkk Mokonyane uthe bekungeke kulunge ukuthi iSABC ingayisakazi imidlalo ngoba kwenziwa izinhlelo ngaphambi kokuthi kuqale isizini. Izinhlelo ezenziwayo ngezezikhangiso, ezokuhlala emahhotela ahlukene kwabasakaza ibhola nokunye.