Amaphoyisa aKwaMashu athungatha umsolwa kulandela lesi sigameko esenzeke ngo-6 ekuseni. Isolezwe lithole ukuthi umshayeli udutshulwe ngabantu abenze sengathi bamisa itekisi ngenhloso yokugibela, babe sebevulela ngenhlamvu kwadubuleka umshayeli, nomunye umgibeli osindile. Itekisi kuthiwa kade ingakagcwali kodwa bese kukhona abantu abagibele ngaphakathi. Okhulumela amaphoyisa KwaZulu-Natal, uLt. Col. Thulani Zwane, uthe baphansi phezulu bafuna abasolwa. “Ekuseni namhlanje (izolo) ngabo-6 kuMusa Road KwaMashu, abasolwa abangaziwa badubule bebhekise etekisini. Kudubuleke umshayeli oneminyaka engu-26 washonela endaweni yesigameko. Umgibeli udubulekile kodwa wasinda. Uphuthunyiswe esibhedlela. Kuvulwe icala lokubulala nelokuzama ukubulala. Akekho osaboshiwe okwamanje,” kusho uZwane. Isolezwe ngesikhathi liya ehostela KwaMashu bese ithathiwe itekisi endaweni yesigameko. Umthombo weSolezwe ongathandanga ukudalulwa, uthe kwenza babe novalo uma kudutshulwa umshayeli kunabagibeli etekisini. “Kuyathusa okwenzekile ngoba kusho ukuthi akekho ophephile. “Noma ngabe isizathu sokuhlaselwa kwakhe sibhekene naye ngqo umshayeli kodwa abagibeli nabo bangene engozini,” kusho umthombo. Imizamo yeSolezwe yokuthola umndeni walo somatekisi ayizange iphumelele izolo njengoba amaphoyisa athe alinde ukuba axilongwe bese ededela imininingwane yomndeni wakhe uma usutholakele. Amaphoyisa anxuse ongaba nolwazi ukuba awathinte ngesigameko ukuze kuzoboshwa ababulali.