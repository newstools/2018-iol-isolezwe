Izibalo ezishicilelwe ngabakwaStats SA ngoMsombuluko ziveza ukuthi ezinganeni ezingu-10 ezizelwe eNingizimu Afrika, eziyisithupha zazo azinabo oyise. Lolu lwazi lushicilelwe emqingweni wezingane ezizalwe ngo-2017. Kuthiwa amafomu agcwaliswa uma kuzelwe ingane, anesikhala esifakwa imininingwane kayise wengane kodwa kwamaningi akubhaliwe lutho kulesi sikhala. Ngokwalezi zibalo zingu-989 313 izingane ezizalwe nyakenye imininingwane yazo ebhalisiwe kulo mnyango, u-62% wazo awunabo oyise. Lezi zibalo zikhombisa ukuthi zingaki izingane eziphilayo ezizalwe kuleli, ukuthi mingaki iminyaka yonina, ukuthi bazibhalisa nini eMnyangweni wezaseKhaya nokuthi ziqanjwa maphi amagama. Ngokwalo mbiko izingane eziningi ziqanjwe ngo-Enzokuhle. Leli gama alikhethi, lisetshenziswa kubafana nasemantombazaneni, kodwa e-Eastern Cape naKwaZulu-Natal ngabafana abaningi abaqanjwe ngalo. Amanye ahamba phambili uLethabo noMelokuhle. Ngokwalo mbiko lawa magama kujwayele ukuthi kube ngawokuqala ezinganeni zabafana ezinamagama amabili, awesibili nawo athandwa kakhulu uJunior, kulandele uBlessing noGift. Ezinganeni zamantombazane amagama ahamba phambili Enzokuhle, Melokuhle, no-Amahle, awesibili okuqanjwe kakhulu ngawo amantombazane uPrecious, uPrincess no-Angel. Emagameni amahlanu ahamba phambili okuqanjwe ngawo abafana namantombazane ngu-Enzokuhle noMelokuhle. UNksz Gwen Lehloenya weStats SA esitatimendeni, uthe lezi zibalo zikhombisa ukuthi senyuke ngo-2.1% isibalo sezingane ezizelwe uma kuqhathaniswa nezizalwe ngo-2016. Uqhube wathi isifundazwe esinezingane eziningi yiGauteng (239 457), ilandelwe yiKwaZulu-Natal (197 913). Izingane eziningi ngezakwaDlamini (6 243), zilandelwe ngezakwaNkosi (5 735) noNdlovu (5 573. Izingane zakwaNkosi ezaseGauteng naseMpumalanga, KwaZulu-Natal izingane eziningi ngezaKwaDlamini nezakwaNdlovu.