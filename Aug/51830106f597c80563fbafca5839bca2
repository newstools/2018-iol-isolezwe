UMnuz Thulasizwe Zungu (49) akasabhekani nodadewabo uNksz Hlengiwe Chakwe (42), amsola ngokumhlukumeza nokumxosha kulo muzi athi ubhalwe ngaye. UZungu utshele Isolezwe ukuthi usephila ngokulala emizini yabantu ngenxa yokuhlukunyezwa ngudadewabo. Uveze ukuthi izinkinga ziqale ngonyaka odlule udadewabo esebuyela kulo muzi ebengasahlali kuwo. Uthe phambilini udadewabo ubelandwa wuyena ukuthi azohlala naye njengoba ebelokhu eyoqasha namasoka. Uthe umjikele esiswini njengotshwala engasafuni ahlale kulo muzi. “Ngize ngavula amacala ngoba udadewethu engishaya engihlanganyela nomshana. Ngibenzele nencwadi yesivimbelo sasenkantolo ngenxa yokuhlukumezeka,” echaza. Isolezwe liyibonile incwadi yesivimbelo eyenziwe nguZungu ngoMashi 22 nonyaka. Kuvele nokuthi naye uZungu useke waboshwa ngoJanuwari ngenxa yokulwa noNksz Chakwa. UZungu uthe wagwetshelwa ngaphandle izinyanga ezimbili. Uthe unelungelo lokubuyela kubo ngoba kubhalwe yena futhi ukuboshwa kwakhe akuhlangene nombango womuzi. Iphephandaba lifike uZungu izolo ekomunye umakhelwane naye othe usekhathele yilolu daba. Uthe akazi ukuthi umbango usukaphi kodwa lezi zelamani seziphila ngokulwa. UNksz Chakwa uficwe ezivalele endlini ekhiyile, kuvulwe ngisho amafasitela. Ebona umfowabo, kuvele kwehla izinyembezi ekhala ngokuhlukunyezwa nguyena. Ubekhuluma eqhaqhazela izandla abuye akhohlwe azokusho athe konke lokhu kudalwa wukhwantalala. “Kade aqala ukungishaya kusukela ngonyaka odlule. Ngize ngavula icala kulo nyaka waboshwa, ngalaliswa esibhedlela ngilimele. Sengihlala ngizivalele endlini ngoba uma efikile uyangishaya. Sengiyabona kuyosiza ukuthi ngihambe la ekhaya,” uNksz Chakwe. Uvumile ukuthi umuzi ubhalwe umfowabo kodwa bebehlala bobabili. Uthe okumbuyise emqashweni ukuthi akasebenzi, ubengasenamali yokuqasha. Uphikile ukuthi nguye ohlukumeza umfowabo. UMnuz Sfiso Mngadi oyikhansela uthe ngokwefayela elisemnyangweni wezezindlu, babhalwe bobabili kulo muzi. “Isikhathi esiningi uThulasizwe ubeboshwa njalo njengoba esanda kuphuma ejele namanje. Bona bahlulwa ukuhlalisana bewumndeni. Kukaningi beyisana ezinkantolo ekubeni bobabili banelungelo lokuhlala kulo muzi,”kusho uMngadi.