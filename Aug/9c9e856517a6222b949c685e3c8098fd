Lawa masosha abalelwa ku-50 anike uhlu lwezikhalo izikhulu zomkhandlu namakhansela abekhona. Isenzo salawa masosha senze ukuthi umasipala ubize umhlangano oyisipesheli womkhandlu ngoLwesine oluzayo ukuze kubhungwe ngezikhalo zawo. USihlalo we-MK eRichmond Zone, uMnuz Dumisani ‘Sash” Ndlovu, uthe kusuka ngo-Agasti nyakenye babika izikhalo zabo kwimenenja yalo mkhandlu kodwa kuze kube yimanje akwenzeki lutho. Uthe akuzange kusetshenzwe ngoba bese bekhathele ukulinda umnyama ongenafu. UNdlovu uthe kunemigomo yokufukula nokubhekelela ababengamasosha wathi kweminye imikhandlu emikhulu nemincane amasosha ayabhekelelwa kodwa lutho eRichmond. “Sibe sesinquma ukuthi siwuvale umkhandlu ngoba sibona ukuthi siyalalelwa kuphela bese kungenzeki lutho. Sinezinkampani sifuna ukuthi uma kuphuma amathenda sibhekelelwe,” kusho uNdlovu. Uthe umkhandlu ubathembise ukuthi ngoLwesihlanu oluzayo uzobaphendula ngozokwenza. Okhulumela umkhandlu, uMnuz Sibonelo Bhengu, uthe izolo kube nomhlangano esilobe kusafike iPhini likaNobhala we-ANC esifundazweni uMnuz Sipho Hlomuka ukuzokhuluma nezinhlaka ezehlukene. Akuqali ukuthi amasosha agasele emkhandlwini njengoba naseThekwini ake agasela ekhala ngezindlu. Okhulumela i-ANC, uNkk Nomagugu Simelane-Zulu, uthe zikhona izingxoxo eziqhubekayo ngendaba yakulo mkhandlu. Uthe uNobhala uMnuz Mdumiseni Ntuli nePhini lakhe uHlomuka bebesezingxoxweni nobuholi bakule ndawo. 