Okugqamayo ukuthi akakaze acije qembu eNingizimu Afrika okumenza abe yincwadi evaliwe. UJohnson uthe nakuba engazelwa lutho ebholeni lakuleli, uNyirenda akusho ukuthi kungenzeka noma yini, akathukile neze. “Akukuningi esikwazi ngaye (uNyirenda). Kodwa lokho akungikhathazi nakancane. "Okubalulekile kimina neqembu lami AmaZulu ukuthi siqale kahle ngokuthola amaphuzu amathathu. “Ngesizini edlule umdlalo wethu wokuqala sawudlala neFree State State, enkundleni efanayo (eKing Zwelithini Stadium). Sikwazile ukuthi lowo mdlalo siwunqobe ngo 1-0, sayiqala kahle isizini. Sifuna ukuqhubeka lapho-ke, asizimisele nakancane ukuqala isizini kabi,” kusho uJohnson izolo eMoses Mabhida Stadium. Ngesizini edlule, uuthu aluzange luyishaye iBaroka emilenzeni yomibili kwi-Absa Premiership. UJohnson uthe ulindele iqembu elizoba nenkani yesele. “Bazosigijimisa, banabadlali abahle futhi bayakwazi ukuma emuva bakwenze kube lukhuni satshe ukubagqobhoza. Nokho siwafuna ephelele amaphuzu,” kusho uJohnson. Izolo uNyirenda naye ubenesithangami nabezindaba eLimpopo. Ebuzwa ukuthi ngabe uthukile yini ngokuthi uzodlala umdlalo wakhe wokuqala noSuthu uthe, “Sengiqeqeshe iminyaka ebholeni ngakho akukho nokuncane okungethusayo."