Izolo uMkhize uthe uqoke onjiniyela nama-town planner angu-81 ukuze bayosiza komasipala abanezinkinga. Umemezele lezi zindaba emcimbini wokwethula ngokusemthethweni ithimba elizotakula omasipala obuse-Acardia, ePitoli. Uthe akukuhle ukuthi uR3.4 billion obunikezwe omasipala ukuthi bathuthukise ingqalasizinda ubuyele emuva ngenxa yokuthi bahlulekile wukuwusebenzisa. “Ngazibophezela ukuthi uMnyango wezokuBusa ngokuBambisana nezoMdabu uzosiza omasipala abangu-55 abahlulekile wukusebenzisa imali yabo yengqalasizinda. Ngizothumela amathimba azosiza labo masipala ukuze abantu bathole izidingo. Ngeke ngivume ukuthi abantu bangazitholi izidingo ngenxa yokuhluleka komasipala ukusebenzisa imali okufanele isize abantu,” kusho uMkhize. Uthe wu-7% kuphela womasipala baseNingizimu Afrika abathathwa njengabasesimeni ezikahle futhi abasebenza ngendlela efanele, abangu-31% bayasebenza bese kuthi omunye u-31% ube nezinkinga kuthi omunye u-31% kube yilabo abangakwazi ukusebenza.Uveze ukuthi bangu-55 kuphela omasipala abanonjiniyela kwabangu-257 eNingizimu Afrika yonkana.