USESABA nokuphumela emnyango owesifazane waseSiyembeni, eMtubatuba, ngemuva kokugqunywa ehlathini ngobeyisoka lakhe ngoMsobuluko odlule. UNksz Mukeliwe Mlambo (24) ukhala ngoyise wengane yakhe, uMnuz Celimpilo Khumalo (27) ongafuni ukwaliwa. Uthe uKhumalo umvimbezele ephuma ukuyokha amanzi emfuleni ngoMsombuluko ntambama. “Wangicathamela ngiphuma emfuleni. Wangithula ibhakede ekhanda. Wathi akayizwa le ndaba yokuthi ngithi angisamfuni. Kwathi uma ngimtshela ukuthi bengiqinisile, wacasuka wangidonsa engihudulela ehlathini. Ngasizwa ukuthi umama wayeza ngasemfuleni, wakwazi ukubona. Ngezwa esengimemeza kodwa ngangakwazi ukuphendula ngoba wayesengivale umlomo,” kusho uNksz Mlambo. Uthe sebefika ehlathini lwamuthi heqe uvalo ngoba uKhumalo wathi uma engavumi ukuthi babuyelane ngeke amdedele. “Isenzo sakhe singithusile ngoba ngimazi engasiye umuntu oyingozi noma onodlame. Into engenze ngimale ukuthi sinengane eneminyaka emihlanu kodwa akakaze ayenzele lutho. Akayondli ngoba akasebenzi. Akazimisele nangokuthola umsebenzi. Ngibone ukuthi ngimyeke ngoba akanayo inqubekela phambili,” kusho uNksz Mlambo. Uqhube wathi lapho ehlathini uKhumalo wamgcina kwaze kwahwalala emvale umlomo ukuze angamemezi. “Wayelokhu engiphoqa ukuthi ngimnikeze inamba yesoka lami elisha ngoba ufuna ukulifonela alitshele ukuthi lihlukane nami. Ngala ngaphetha. Ebusuku wangiqhuba wangiyisa endlini yesihlobo sakhe lapho angivalela khona. Ngahlala kwaze kwasa ngoba ngisabela ukuthi angase angenzakalise. Waze wangidedela ekuseni, esexolisa ngesenzo sakhe, ethi ngingambophi,” kusho uNksz Mlambo. Ethintwa uKhumalo uvele wangingiza maqede wavala ucingo. Okhulumela amaphoyisa KwaZulu-Natal uColonel Thembeka Mbele uthe amaphoyisa aKwaMsane aphenya icala lokuthumba ngemuva kokuthi owesifazane ethunjwe umuntu ngesikhathi eyokha amanzi. Uthe akukaboshwa muntu, amaphoyisa asaphenya.     