Umndeni kaNksz Samkelisiwe Thwala uveze ukuthi wathathwa amaphoyisa ngemuva kokudedelwa esibhedlela lapho ebelashwa khona. Kulesi sehlo kwashona uLwazi Ndlovu (6) no-Andiswa Mngomezulu (5) okuthiwa uyingane yesoka lalo wesimame. UNksz Thwala watholwa ehlathini emasontweni amabili edlule ehayiza ecela usizo kanti kusolwa ukuthi wayejuqwa ushevu ayewudle nezingane. Izingane zatholwa sezishonile zilenga esihlahleni. UNksz Thwala kukholakala ukuthi wayefuna ukuzibulala nezingane ngemuva kokuthi kwaba nenyanga-mthandazi ayithola ephephandabeni yabe isimsiza ngenkinga ayenayo kodwa yona yabe isifuna okungaphezu kwamandla akhe. Ubabekazi wakhe, uNkk Annah Zikhali, wathi inyanga lena, yayifuna ayibonge ngokuthi anekele izwe lonke ukuthi imsize kanjani. FUNDA: Uzame ukuzilengisa ngemuva 'kokudlisa' izingane zakhe ushevu Le nyanga kuthiwa yayisimsabisa ngokuthi uma engakwenzi ekushoyo izobulala umndeni wakhe. UNkk Zikhali uthe nakuba sekunesikhathi egcinile ekhaya kodwa indodakazi kamfowabo isiphumile esibhedlela. “Angikwazi ukukunikeza inombolo yabasekhaya ngoba angifundile. Selokhu ngagcina ngomngcwabo,” kusho uNkk Zikhali. Kuthe uma eqeda ukusho lokho wanikeza ucingo owesifazane ongathandanga negama lakhe. “USamke usephumile esibhedlela kodwa usesitokisini emaphoyiseni. Okunye angikwazi,” kusho lo wesifazane. Okhulumela amaphoyisa KwaZulu-Natal uLt Colonel Thulani Zwane, uthe uNksz Thwala uvele enkantolo yaseNgwavuma ngoLwesibili kodwa abanayo imininingwane ephelele ukuthi kuhambe kanjani enkantolo ngoba idokodo lisasenkantolo.