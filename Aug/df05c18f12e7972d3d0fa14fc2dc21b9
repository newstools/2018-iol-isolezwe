UMengameli weSantaco uMnuz Phillip Taaibosch, uthe amatekisi azonyuka ngoR1 emabangeni aseduze bese kuthi lawo ahambela ezindaweni ezikude anyuke ngoR10 noR20. “Izindleko zokusebenza yizona ezenza sinyuse imali yokugibela. Kusukela ngoJanuwari wonyaka odlule kuze kube yimanje uphethroli usunyuke ngo-130%. Uma kunyuka ilitha kusho ukuthi nentela kaphethroli iyanyuka. Sinqume ukunyusa imali kaphethroli kusukela manje (Agasti 1) kuze kube wuJuni wonyaka ozayo,” kusho uTaaibosch. Ucele uMengameli Cyril Ramaphosa ukuthi eze nezindlela zokwehlisa umthwalo emahlombe osomatekisi nabantu baseNingizimu Afrika. Uyichithile imibiko ethi osomatekisi abangaphansi kweSantaco bebesemashini yokuthi kwehle uphethroli ngoLwesibili. Uthe bazomemezela uma sebemasha kwazise kuma yonke into uma kuteleke iSantaco. UMnuz Bhekisisa Nzuza okhulumela iNational Taxi Alliance KwaZulu-Natal, uvumile ukuthi imali yokugibela amatekisi izonyuka ngenxa yezindleko zomsebenzi. “Siyazwelana kakhulu nabagibeli ngoba iningi labo alisebenzi futhi uma lisebenza linezindleko eziningi kodwa-ke izindleko zomsebenzi wamatekisi nokunyuka kukaphethroli yikona okwenza kunyuke imali yokugibela. Sikhokha imali enkulu uma sithenga izinsimbi zezimoto njengoba intela inyuswe yasuka ku-14% yaya ku-15%. Siphinde sikhokhe intela uma sithenga amathayi, izindleko zingaphezu kwamandla ethu yingakho imali yokugibela inyuka,” kusho uNzuza.