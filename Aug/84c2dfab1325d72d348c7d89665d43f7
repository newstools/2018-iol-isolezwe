UMnuz Thabani Mzolo (23) uvele enkantolo eThekwini izolo, ngecala lokubulala uSthembele Zolile Khumalo (21). Imantshi uMnuz Mohamed Motala ilihlehlisele u-Okthoba 8 icala ukuze lizoqala ukuqulwa eNkantolo eNkulu yaseThekwini. Kufundwe incwadi equkethe yonke imininingwane ngamacala amathathu uMzolo abhekene nawo, ekungelokubulala, elesibhamu nezinhlamvu okungekho emthethweni. Incwadi equkethe imininingwane yecala, iveze ukuthi umbuso uzimisele ukuletha ofakazi abangu-20 abazofakaza ukuthi ngoMeyi 2 nonyaka uMzolo wabulala owayeyintombi yakhe. Amaphuzu ombuso afundiwe aveza ukuthi uMzolo wazenza ovakashele umfundi lapho kuhlala khona abafundi, eLonsdale ePhoyinti, eThekwini. Ummangalelwa kuthiwa wabiza esinye isitshudeni, uSimiso Buthelezi ukuba simbhekele ukuthi ukhona yini umufi endlini yakhe. Ummangalelwa kuthiwa wayengafuni ukwamukela ukuthi umufi owayeyintombi yakhe wayemalile. Ummangalelwa kuthiwa wakhipha isibhamu wadubula umufi ekhanda nasesifubeni. Ngesikhathi kufundwa le mininingwane, izihlobo zakhe okubalwa abazali bakamufi bahlulekile ukuzibamba bachiphiza izinyembezi. Okhulumela umndeni, uNkk Mabongi Myeni uthe: “Ngesikhathi kufundwa okuthiwa kwenzeka sithinteke kakhulu, kunzima kakhulu ukuphinde sibhekane nalesi simo. Sengathi sizwa kabusha ukuthi ushonile. Sizolinda ukuba inkantolo iqhubeke nomsebenzi wayo kuze kube uyagwetshwa lo mfana,” kusho uNkk Myeni. Ummeli kammangalelwa ozimele uMnuz Charl Claassen uthe bayakuzwa okushiwo inkantolo futhi bakulungele ukuba icala liqulwe. Ummangalelwa ubegqoke ijakhethi ensundu, efake i-jean egqoke newashi. Ungene enkantolo ekhululekile. Akazange ababheke abebesecaleni, ubelokhu ehlome amehlo phansi.