Laba basakazi bangiphoxile impela ngokusizakala ngenkinga eyehlela ozakwabo ohlelweni lwesiteshi iMetro FM. Ozakwabo engikhuluma ngabo nguMo Flava noMasechaba Ndlovu bohlelo iThe Drive on Metro FM olungena ngesikhathi esifanayo nohlelo olusakazwa woTshatha ntambama ngo-3 kuya ku-6. Okungenze ngaphoxeka wukuthi ngomhla ka-9 Julayi yonke into engumsakazo ongaphansi kweSABC yayigula. Empeleni lokhu kugula yinto eyayingaqali ukwenzeka emisakazweni engaphansi kweSABC. Mina ngingumlaleli wemisakazo yonkana futhi ngiyaye ngizinike ithuba ngilalele lolo hlelo olubatshazwayo cishe isonto lonke. OTshatha abakwenza bakwenza kuyisonto lami lokubalalela. Engakunaka wukuthi babesizakala ngento engenamqondo ekubeni abalaleli bemisakazo engaphansi kweSABC babekhungathekile ngokuthi uKhozi FM lusakaza kwiMetro FM. Kwakuthi uma uvula iMetro uzwe uhlelo lwantambama lomsakazo uKhozi okuyiWNB esikhundleni sokuzwa iThe Drive. Uyazi into engangiyilindele koTshatha wukusitshela njengabalaleli ngale nzukazikeyi iSABC eyayikuyona. Kunalokho babejabula bethi “Asibingelele umlaleli wakwaMetro FM”. Uyazi le nto eyenzeka kunguMsombuluko cishe yayilimaza iMetro FM neSABC ngobudedengu babo kanti nabasakazi bohlelo iWNB benza okwakungafanele ukuba bakwenze okuwukusizakala ngenkinga yomphathi wabo okuyiSABC. Ukube ngangingomunye wabasakazi beWNB nabaphathi beSABC ngangizosebenzisa lelo thuba ukuchazela abalaleli bohlelo lweMetro FM ngenkinga ekhona kulo belu uKhozi ngoba bayizingane zeSABC. Ukube ngangingoSelby ngangizosebenzisa isilungu sami ngichazele abalaleli ngenkinga. Uyazi ngivele ngaphelelwa wuthando lokulalela umsakazo wakwaSABC ngoMsombuluko. Angazi noma yagcina ilungile yini inzukazikeyi yeSABC. Ngithi yinzukazikeyi ngoba kade yabakhona le nkinga kodwa yaqala ngokunqamuka nokuvaleka kolayini uma abalaleli beshaya izingcingo ubezwe abasakazi ababakhathalele abalaleli bexolisa kubo. Ngiyafisa ukuthi iSABC ngelinye ilanga isazise ngenkinga enjeya ukuze igweme ukulahlekelwa yinzuzo nabalaleli bayo. Phela uma sesikhuluma iqiniso iSABC yalimaza iMetro FM ngokwabakhangisi yanikeza uKhozi abalaleli ngoba bakhona abalaleli abebelwazi uKhozi kodwa bengazihluphi ngokululalela kodwa le nzukazikeyi yenza balulalela. Ngeke ngamangala uma sekuthiwa uhlelo iWNB ihlephulile kule nkinga yokuzwakala kwayo kwiMetro FM ngaloluya suku.  Mbuso Mzimela EZWELIBOMVU