Kule nyanga iStellenbosch Law Clinic ifake amaphepha enkantolo yaseWestern Cape ukuze kulungiswe imithetho yokuqoqwa kwezikweletu. UMnuz Stephan van der Merwe ongummeli eStellenbosch Law Clinic uthe baye enkantolo ngoba bakholwa wukuthi indlela okuqoqwa ngayo izikweletu icindezela abathengi. Uthe kunomthengi abathole ukuthi wabolekwa uR600 kodwa wagcina esekhokhe ngaphezu kukaR5000 okuyimali ephindwe kasishiyagalombili. “Kunomsebenzi wasepulazini ohola uR2000 ngenyanga owabolekwa uR16 000 yinkampani ebolekisa ngemali. Ugcine eseganishwa ukuze akhokhe uR900 njalo ngenyanga. Okubuhlungu wukuthi uma sibala imali aseyikhokhile iwuR31 500 kodwa inkampani ayikweletayo ithi ukweleta uR37 000. Sifuna izinkampani ziyeke ukuxhaphaza abathengi,” kusho uVan der Merwe. IStellenbosch Law Clinic ibopha izinkampani ezingu-49 okubalwa kuzo amabhange nezinye izinkampani ezibolekisa ngemali. UMnuz Neil Roets ongummeli ophinde abe nenkampani esiza abacwile ezikweletini, iDebt Rescue, uthe uyadingeka umthetho ozobheka ababolekisa ngemali kubathengi ngoba bagcina sebekhokhiswa imali eningi. “Siyathemba ukuthi icala laseStellenbosch Law Clinic lizoveza ukuthi abantu bakhokhiswa izindleko ezingahlangene nezikweletu zabo. Ngokomthetho inzalo akufanele idlule isikweletu somuntu kodwa lokhu kuyenzeka, yingakho abathengi begcina sebecwile ezikweletini,” kusho uRoets. Uthe iNational Credit Act ayicacisi ukuthi umthengi kufanele akhokhele izindleko zokuqoqwa kwesikweletu nezabameli abasuke beqoqela inkampani ethile isikweletu sayo. * Umxazululi wezinkinga zomshuwalense wesikhathi eside, iJaji uRon McLaren, uphoqe i-Alexander Forbes Life ukuthi ikhokhele umthengi uR7 500 emuva kokuthi yayikade isichithile isicelo sakhe. Umthengi wayefake isicelo sokunxeshezelwa emuva kokugula wathumela namaphepha aqinisekisa ukuthi akaphilile. Abakwa-Alexander Forbes Life basichithile isicelo sakhe bengazange bawabuke amaphepha achaza ngokugula. Umthengi uhambise udaba kuMcLaren olubhekile wabe esephoqa inkampani ukuthi ikhokhe. “Abakwa-Alexander Forbes Life abazange babambisane nami, bebengaliboni iphutha labo. Bathe bazokhokha uR3 500 kodwa ngathi abakhokhe uR7 500. Ngiyajabula ngoba bawukhokhile,” kusho uMcLaren. Ugqugquzele izinkampani zomshuwalense wathi aziphathe kahle abathengi futhi zingakugwemi ukukhokha imali ezisuke zithembise ukuyikhokha. Khonamanjalo uMnuz Nico van Standen, oyiNhloko yeConsumer Credit eFNB, uthe abathengi abafuna ukuthenga imizi nezimoto kufanele baqinisekise ukuthi amagama abo mahle kwezezikweletu ukuze babolekwe imali kalula. U-Van Staden uthe abathengi kufanele baqinisekise ukuthi bayasazi isimo sabo kwezezikweletu ngokubheka uhlu lwezinkampani abazikweletayo okungenani kanye ngonyaka. Uthe kufanele bakhulume iqiniso uma beyovula izikweletu ezintsha. Uthe kumqoka nokuthi bazijwayeze ukukhokha ngesikhathi ngoba uma belinda ukuthi isikweletu size sibe kuma-arrears lokhu kungcolisa amagama abo. Uphethe ngokuthi abathengi kufanele bazifundise ngezinhlobo ezehlukene zezikweletu ukuze bangazitholi sebecwile kuzo. * Uma ufuna usizo lwezabathengi ungathumela i-email kuboniswa.mohale@inl.co.za