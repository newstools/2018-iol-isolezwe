SEKUBOSHWE omunye umsolwa ecaleni lokubulawa komlingisi weRhythm City, uDumisani Masilela, okulindeleke ukuthi avele eNkantolo yeMantshi eBenoni namhlanje. Lo msolwa kubikwa ukuthi uboshwe ngoLwesihlanu olwedlule kanti usolwa ngokuthinteka ekubulaweni kukaDumisani, owadutshulwa kubanjwa imoto yakhe eTembisa, eGoli, ngo-Agasti nyakenye. “Umsolwa uzovela eNkantolo yeMantshi eBenoni namhlanje. Ngemuva kwalokho uzojoyina abanye abasolwa kuleli cala elizongena eNkantolo yeMantsi ePitoli, ngo-Okthoba 8 kuya ku-19 nonyaka,” kusho amaphoyisa aseGauteng. Ngemuva kokubulawa kukaDumisani amaphoyisa athola ukuthi kunabasolwa abawu-6 abathintekayo kuleli cala. Abasolwa abane baboshwa nyakenye, owesihlanu wafa kwesinye isigameko sokuphanga. Abasolwa baphinde basolwe ngokuba nesandla kwezinye izigameko ezintathu zokudunwa kwezimoto eDaveyton nasePhokeng. UKhomishana wamaPhoyisa eGauteng, uLietenant General Deliwe de Lange ushayele amaphoyisa akulesi sifundazwe ihlombe ngokuqinisekisa ukuthi bayaboshwa bonke abasolwa. 