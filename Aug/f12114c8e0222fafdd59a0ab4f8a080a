Lesi simemezelo senziwe okhulumela isikhwama, uMnuz Kagisho Mamabolo, othe uZwane umiswe ukuze kungaphazamiseki uphenyo oluqhubekayo. “Ukuze kungabi nokuphazamiseka kophenyo, uZwane umisiwe luze luphothulwe. Umlawuli weNSFAS, uDkt Randall Carolissen, usemkhankasweni wokubuyekeza ukulawulwa kwalesi sikhwama njengokomyalelo kangqongqoshe,” kusho uMamabolo. UNobhala jikelele weNehawu, uMnuz Zola Saphetha, uthe bebesekhaleni befuna uZwane ukuthi asuke kulesi sikhundla njengoba kumele ngabe kade axoshwa. Uthe kumele kube nezinguquko ezinqala kulesi sikhwama, angabuyeli kusona. “UZwane ubambe elikhulu iqhaza njengoba kunenhlekelele kulesi sikhwama izitshudeni zingaxhasiwe. Sifuna kwenziwe uphenyo ngokuqashwa kwabangani nezihlobo okwenziwe nguZwane,” kusho uSaphetha. UZwane umiswa nje akukapheli nonyaka engenile kulesi sikhundla esashiywa nguMnuz Msulwa Daca. Kwenzeka lokhu nje kusanda kushiya uSihlalo webhodi lalesi sikhwama, uMnuz Sizwe Nxasana. Nenhlangano yezitshudeni iSasco nenhlangano elawula imikhandlu yezitshudeni ezikhungweni zemfundo, iSaus bezilokhu zihlabe ikhwelo lokuthi uZwane asuswe kulesi sikhundla zikhala ngokuthi izinkinga zidalwe nguyena kulesi sikhwama. Okhulumela uNgqongqoshe weMfundo ePhakeme, uNkk Naledi Pandor, uMnuz Lunga Ngqengelele, uthe ngumlawuli onamandla okumisa uZwane njengoba iNehawu nezinye izinhlangano zazikhale ngokuthi zifuna uNkk Pandor amsuse kulesi sikhundla. Ngeledlule uNkk Pandor wahlangana neNehawu yezwakalisa ukungenami ngokuthi uZwane akakasuswa kulesi sikhundla ekubeni sekuqokwe umlawuli omusha ngemuva kokuhlakazwa kwebhodi elidala.