Ekhuluma esithangamini nabezindaba eThekwini izolo, lapho kade amukela khona amalungu amasha avela emaqenjini ehlukene, uHolomisa uthe akangabazi ukuthi zizonyuka izihlalo zabo ePhalamende ngemuva kokhetho. I-UDM okwamanje inezihlalo ezine ePhalamende kuzwelonke kanti inabo futhi abantu abayimele ezifundazweni ezahlukene kubalwa e-Eastern Cape nase-Western Cape. Phakathi kwabantu abamukelwe yi-UDM kukhona noMnuz Sipho Mbatha oke waba yilungu lePhalamende le-EFF. UMbatha osebe kwipolitiki iminyaka engu-35, kade ayenethwa zimvula njengoba ngaphambi kokuthi ajoyine i-EFF kade ekwi-ANC isikhathi eside. Omunye umholi ojoyine i-UDM nguMnuz Boyzie Gumede ophuma kwiNFP. UGumede waseMzinyathi uke waba yiNkatha isikhathi eside ngaphambi kokuthi abe yiNFP. “Ngenxa yezinga labaholi esibatholile abajoyina iqembu lethu, lokho kusinika ithemba lokuthi sizokwenza kahle okhethweni lwangonyaka ozayo,” kusho uHolomisa. Uthe iqembu labo liyakhula kusukela lasungulwa ngo-1997. “Okhethweni lukazwelonke lwango-2014, uzokhumbula kwakuthiwa i-UDM neDA ngamaqembu akhulayo ngaphandle kwe-EFF ngoba vele yona yiqembu elisha,” kusho uHolomisa. Uthe iqembu labo liyakhula eKZN lokho kufakazelwa ngukuthi bamukela amalungu amasha angaphezu kuka-200. “Nakuba inkululeko sesayithola, manje osekusele ukuthi kutholakale inkulukeko yezomnotho. Ukuthola inkululeko yezomnotho kuncike ekutheni umhlaba ubuyela kubantu,” kusho uHolomisa. Uthe ukuzuza inkulukeko yemnotho kuncike ekutheni umhlaba ubuyela kubantu. “Yingakho i-UDM yeseka isiphakamiso sokuthi kubuyekezwe isigaba somthetho uSection 25, esikhuluma ngomhlaba, sikholwa ngukuthi alikho nelilodwa iqembu lezombusazwe elingaqhamuka nesisombululo kulolu daba lilodwa kodwa kufanele sonke sibe ngaphansi kompheme owodwa sivumelane sonke, thina asikhulumi ngomhlaba ngoba nakhu sifuna amavoti njengabanye bethu,” kusho uHolomisa. Uthe akufanele ukuthi abantu abamnyama abangu-52 million kungathiwa abanamhlaba. UHolomisa uthe kumanje bamatasa nomqulu wabo wokhetho abazoqeda ukuwuhlanganisa khona maduze. Ebuzwa ukuthi unazo yini izinhlelo zokubuyela kwi-ANC njengoba kade ayenxenxwa ukuthi abuye, uHolomisa ubhoke ngolaka wathi akasoze abuyela kuKhongolose. “Labo bantu bangihlukumeza kakhulu bengibiza ngawo wonke amagama angisoze ngabuyela kubona,” kusho uHolomisa. UMbatha uthe uthathe isinqumo sokuthi ajoyine i-UDM ngoba efuna ukuzibandakanya neqembu elinomlando futhi elincike kubantu. UGumede uthe yena ujoyine i-UDM ngoba kuyiqembu elizibophezele ekulweni nenkohlakalo.