UYOYIXOXELA amagwababa echobana owesilisa waseBulwer othi uthathelwe wuyise omzalayo ingoduso yakhe yeminyaka asebenezingane ezimbili nayo. UMnuz Silindelo Zondi (25) osezinze eMlaza, usenqume nokuvele ahambe ekhaya, ashiye ingoduso yakhe noyise. Uthi useke wazama ukuyomangalela uyise ngalesi senzo kodwa wabuye wahoxisa. Le nsizwa ithi ibisithembele emndenini ukuthi uyixazulule le nkinga kodwa nawo uzithela ngabandayo yize esephenduke inhlekisa endaweni. “Inkinga iqale ngokuthi ngishiye ingoduso yami ekhaya ngiyosebenza eThekwini. Le nto iqale ngo-2015, okwenza saze saxabana nengoduso yami ngayiphindisela kubo. Kodwa iphinde yabuya futhi kwangathi siyaxolelana. Sengiphinde ngathola ukuthi kanti basaqhubeka futhi nobaba. Ngiqale nganokusola uma ngizwa ubaba engibuza izinto ezibucayi esizikhuluma njengezithandani, ngaphinde ngalandelela ngathola ukuthi ngempela ubaba akayiyeki le nto,” kusho uZondi othi isenzo sikayise simehlisa isithunzi. Le nkinga uthi isidale izinkinga ezinkulu emndenini njengoba nonina omncane eke wathutha ekhaya emuva kokutholana phezulu nengoduso yakhe, eyibuza ngalolu daba lokujola noyisezala. UNksz Sithembile Mbanjwa (25), ingoduso kaZondi, uvumile ukuthi benoninazala bake bangezwana embuza ngalokhu ku“jola” kwakhe noyisezala. Uthi kodwa kwavunyelwana ukuthi lolu daba lukhulunywe njengomndeni. “Ziningi izinkinga esinazo, angazi noma uyanitshela yini ukuthi ubeletha izintombi nalapho sihlala khona. Mina ngigcine ngizihambela ngibuyela ekhaya. Ngangithe kuyena okungcono ake kuhlangane umndeni ikhulunywe le nto,” kusho uNksz Mbanjwa. Ethintwa uninazala kaNksz Mbanjwa, uNksz Sizeni Mnguni, uvumile ukuthi uke wathutha kwakhe ngenxa yezinkinga kodwa wathi azihlangene nalezi zinsolo. “Ngihambe la ekhaya ngoba nginezinkinga nomyeni wami. Akukhona ukuthi bengihanjiswe yile nto. Ngamtshela uSilindelo ukuthi akabuye kuhlalwe phansi kukhulunywe njengomndeni. Nenduna siyibikele ngenyanga edlule nangokuthatha kwakhe inkomo kayise, yamfonela kodwa akabuyi kuzokhulunywa. Indaba yakhe seyingikhube kakhulu emoyeni,” kusho uNksz Mnguni. Uyise kaZondi, uMnuz Zamokuhle Mtolo, uzwakalise okukhulu ukushaqeka ngokufinyelela kwalolu daba kwabezindaba bengakaluxoxi emndenini. Kukhona konke uMtolo uthe usola isandla sesithathu waveza nokuthi bawumndeni okhungethwe izinkinga. “Nomama wekhaya ubehambile ngenxa yokuthi kukhona abafuna ukubulala leli khaya. Naye ngiyabona umfana wami akazenzi, kukhona into angayiboni emenza abe njena. Umndeni nenduna bamlindele ukuthi uma ebuya kukhulunywe lolu daba achaze ukuthi zivelaphi lezi zinsolo. Angiyazi yonke le nto akhuluma ngayo, mhlawumbe uzoke achaze ukuthi wabonani,” kusho uMtolo.