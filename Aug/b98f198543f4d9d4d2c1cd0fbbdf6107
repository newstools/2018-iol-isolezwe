USir Bubzin (37) waKwaMashu udlule emhlabeni esibhedlela saseThekwini iKing Edward ngemuva kokungena ephuma ezibhedlela ngenxa yokuxinwa wumdlavuza wegazi (Leukemia). Umnewabo kamufi uKhulani Cele, uthe okwamanje ngenxa yokuthi uBubzin bekungumuntu wabantu kusenzima ukukhipha usuku okuyilona. “Umfowethu besekungeyena owethu kuphela, kusamele sihlangane nabantu akade esebenza nabo ukuze sivumelane njengoba abanye bematasa ngezinto ezithinta umsebenzi. Okwamanje kusenzima ukusho izinsuku eziqondile kodwa elakusasa (namhlanje), lizoshona sesazi ukuthi izinkonzo zizohamba kanjani,” kuchaza yena. Uthe bayabonga kakhulu ngoxhaso abalokhu belukhonjiswe abantu bakuleli njengoba behleli emanzini. Amaciko akuleli azwakalisa ukukhala okukhulu ngesikhathi kuvela izindaba zokudlula emhlabeni kukaSir Bubzin. Isolezwe ilona elabika okokuqala ngokugula kwakhe nala aveza khona ukuthi yena ubebambekile kodwa ngemuva kokuthola usizo lwezempilo waba ngcono. Omunye wabaculi owazwakalisa ubuhlungu bakhe kuvela izindaba zokugula kukaSir Bubzin, uBusiswa owathi le nsizwa yamsiza kakhulu engena endimeni yomculo. UBusiswa wakubeka kwacaca ukuthi ingoma yokuqala ayiqopha estudiyo wayesebenza nayo le nsizwa eChesterville. Le nsizwa izakhele udumo ngamanoni okukhona kuwo elithi Desha neleBig NUZ elithi Inazo. Kushone elayizolo kuneGroup yenkundla yokuxhumana, uWhatsApp la amaciko aKwaZulu Natal akade ekhuluma khona ngamalungiselelo okufihla le nsizwa. Kwenye inkulumo uDJ Tira uveze ukuthi inkonzo yesikhumbuzo izoba ngoLwesine umngcwabo ube ngoMgqibelo eStanger. Okunye okuphinde kwahlaluka phakathi kwezingxoxo zawo amaciko ukuthi azohambela kubo kaSir Bubzin namhlanje ayokhalisana nomndeni wakhe.