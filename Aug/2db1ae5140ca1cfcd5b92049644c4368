Umfundi kaGrade 10, ongeke adalulwe ukuze avikeleke, utshele Isolezwe ukuthi kunzima ngisho nokuphumela emnyango noma ukuya esikoleni ngenxa yokwesaba emva kokuthunjwa adlwengulwe kuphindelelwa. Lo mfundi ngeSonto ubanjwe wunina ezama ukuzibulala kulandela lesi sigameko esenzeke ngoLwesihlanu olwedlule. Manje usehlala egadwe abomndeni ukuze angaphinde azilimaze. Kuthiwa wayeya esikoleni wahlangana nabasolwa ababili, okuthiwa abokufika kuleli, bamthatha baya naye endlini yabo nalapho bafika bamdlwengula khona. Walanyulelwa wukugasela kukanina ezomfuna wabe esehamba naye. Izolo umfundi uxoxe neSolezwe wathi uyesaba njengoba abasolwa bengakaboshwa. “Ngizame ukuzibulala ngeSonto kulandela ukuhlukumezeka kwami. Namanje kunzima ukuba ngihambe ngikhululeke ngoba ngiyazi ukuthi kungenzeka ngihlangane nabasolwa njengoba befunwa amaphoyisa. Kuthiwa bayabaleka abafuni ukuboshwa,” kusho umfundi. Uthe kunokuthize okuyimpuphu omunye umsolwa amthela ngakho ngaphambi kokuba bamthathe ngenkani baye naye endlini. “Bahambe nami sengivele ngididekile emqondweni nengisola ukuthi kwenziwe yimpuphu abangithela ngawo,” kusho umfundi. Uthe ufisa abasolwa baboshwe ukuze akhululeke ngoba lesi simo siyamhlukumeza nasesikoleni. Okhulumela amaphoyisa KwaZulu-Natal, uLt. Col Thulani Zwane, uthe baphansi phezulu bathungatha abasolwa. “Amaphoyisa aseManguzi avule icala lokudlwengula kulandela ukudlwengulwa kwentombazana eneminyaka engu-16. Okwamanje akekho oseboshiwe kodwa silandela umkhondo,” kusho uZwane.