Umkhankaso, owawudla lubi ngo-2015 kuya ku-2017, wadala umonakalo ezikhungweni zemfundo zaKwaZulu-Natal onyakeni wezimali * -2015 kuya ku-2018. Lokhu kuvele ePhalamende ngesikhathi izikhulu zoMnyango wezeMfundo ephakeme ziphendula iDA . Inyuvesi yaseZululand, oNgoye, okwashiswa kuyo izimoto zabasebenzi, umtapowolwazi nezinye izinto, yaba nomonakalo omkhulu. Okhulumela iDA kwezemfundo ephakeme, uSolwazi Belinda Bozzoli, ubuze ukuthi ulinganiselwa kumalini umonakalo owadalwa wumkhankaso wezitshudeni kusuka ku-2015 kuze kube nonyaka. Uthe yiziphi izikhungo ezaba nemibhikisho nokuthi yimuphi umonakalo owadaleka. Ubuye wafuna ukwazi ukuthi yimaphi amakolishi amakhono ama-Technical Vocational Education and Training athinteka ngenxa yemibhikisho. Izikhulu zomnyango ziphendule zathi oNgoye umonakalo owadaleka ungaphezu kukaR50 million njengoba kwashiswa nendawo okudayiswa kuyo izincwadi, kwasha amapayipi amanzi kwashiswa nemoto yamaphoyisa. ENyuvesi yaKwaZulu-Natal kwashiswa amabhilidi abaphathi ophikweni lwaseWestville, umtapowolwazi, izindawo ezihlala abafundi ophikweni lwaseMgungundlovu, kwadaleka umonakalo ongaphezullu kukaR30 million. EDurban University of Technology (DUT) kwashiswa amahhovisi abaphathi, izimoto ezimbili kwadaleka umonakalo ongaphezulu kukaR600 000. EMangosuthu University of Technology kwacekelwa phansi amabhilidi kwadalela umonakalo ongaphezu kukaR900 000. Phakathi kwamakolishi athinteka kubalwa iLangeni TVET okwadaleka kuyo umonakalo kaR1 million, eMajuba waba ngaphezu kukaR349 000 kwathi eCoastal TVET waba ngaphezu kukaR3.7 million. Enyuvesi yaseKapa kwashiswa izimoto, ihhovisi lomphathi nemidwebo, umonakalo owadaleka waba ngaphezu kukaR1.6 million. Empendulweni yomnyango ezikhungweni eziningi okugqamile wukuthi izitshudeni zazimandla ekushiseni impahla okungamabhilidi, amasango, izimoto, izindawo ezidlela kuzo nalapho zihlala khona. Kwaboshwa inqwaba yezitshudeni ngesikhathi semibikisho kanti abanye babaholi bemibhikisho basagqigqa ezinkantolo bahamba amacala. Phakathi kwabo kubalwa uMcebo Dlamini waseWits noBonginkosi Khanyile owayefunda eDUT. Kuleli sonto uKhanyile uye ezindlini zoMbuso ePitoli lapho elala khona ngaphandle nezinye izitshudeni. Bafuna uMengameli Cyril Ramaphosa abanike ushwele bonke ababekwe amacala.