Ubuholi besikhashana baleli qembu KwaZulu-Natal buthi sebuvele buqalile buyatheza kwamanye amaqembu ezepolitiki esifundazweni futhi adlela ogageni. Umgqugquzeli wesikhashana weqembu esifundazweni uMnuz Muzi Hlophe uthe banikwe umyalelo wokuthi baye kubantu babumbe amagatsha eqembu labo ukuze balungiselele ingqungquthela yemigomo ezoba ngoDisemba nokhetho lwangonyaka ezayo. UHlophe uthe sebeqalile ukuthola imiyalezo kubantu baKwaZulu-Natal bethi sebelambele ukuba yingxenye yaleli qembu elisanda kusungulwa. “Kumanje liyabhubha, ayasha amadamu anamanzi, abantu bayashiya emaqenjini abo beza kithinta ngobuningi babo. Asiqondile ukubhidliza amaqembu kodwa ayikho into esingayenza uma abantu beza kithi, ngeke sibanqabele thina,’’ kusho uHlophe. Uthe lo msebenzi wokushela abantu uwubambisene nonobhala wesikhashana uNkk Lindiwe Msibi, abebenaye kulo mhlangano. Laba baholi bathe ingqungquthela yabo yokuqala yemigomo ingase ibe ngoDisemba lapho abazobe sebephuma khona nemigomo ecacile ezintweni ezibalulekile njengodaba lomhlaba olungundabamlonyeni. UHlophe uthe iNAPF iqale ukuvuthwa indaba yayo ngasekuqaleni kukaJuni emuva kokuthi uGumbi obeyisethenjwa seNFP eqome ukushenxa kuleli qembu elikhungethwe yizinkinga zemibango yangaphakathi. Lo mholi uke wabamba isikhundla sephini likasihlalo kazwelonke kuleli qembu eliholwa nguNkk Zanele kaMagwaza-Msibi osePhalamende. I-NFP isike yagqigqisana ezinkantolo kubangwa ubuholi beqembu yaze yehlukana izinhlangothi ezimbili kanti isibuyisene.