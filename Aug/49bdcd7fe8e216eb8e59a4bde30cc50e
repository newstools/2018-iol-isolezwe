UMPHATHI wesitebele somculo i-Afrotainment, uDJ Tira, uthi abahambisani nokuhlukunyezwa kwabantu besifazane noma ngabe okwaluphi uhlobo. Ukusho lokhu emuva kokuboshwa komdansi othandwa yiningi osebonakale ezingomeni zabaculi abahlukene kulesi sitebele uNhlanhla “Sgaqa” Chiliza (31). UNhlanhla ude­delwe ngebheyili kaR5 000 yinkantolo yeMantshi eThekwini, ubhekene necala lokudlwengula intombazane (13). UTira uthe bayakugxeka futhi abakukhuthazi ukuhlukumeza kodwa bazomeseka umdansi kuze kube utholwa enecala. “Uzinikele yena emaphoyiseni ngemuva kokuthola ukuthi uvulelwe icala. Uqhubekile wasebenzisana namaphoyisa ngesikhathi kukhona ukuhlolwa nophenyo olwenziwayo,” kusho yena. FUNDA: Unikwe ibheyili umdansi we-Afrotainment Uthe selokhu bemazi ubengumuntu okhuthele emphakathini futhi esiza la kudingeka khona. Kuthiwa wacelwa imali uR8 yintombazane efunda uGrade 8, wase eyibuza ukuthi ihleli nobani ekhaya. Yathi uma ithi ihleli yodwa wase eyilandela. Uma efika ekhaya ufike wayinukubeza ekamelweni labazali.     