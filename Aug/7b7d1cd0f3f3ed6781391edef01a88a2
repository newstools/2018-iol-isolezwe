UWandile Msomi (20), waseNagina, ePinetown. Lo mfundi wenza unyaka wesibili kwi-BA kwi-Political Science. Ukholwa ukuthi sekuseduze ukuthi iNingizimu Afrika ithole isihlalo ngokuphelele kulo mkhandlu. Okwamanje iNingizimu Afrika inesihlalo sesikhashana, esivuselelwa uma abakulo mkhandlu beyivotele ukuthi ingene. UWandile kulindeleke ukuthi abhekise amabombo weNew York ngoJanuwari ayoba yingxenye yezitshudeni ezicijwa ngokuzifaka ezicathulweni zezwe elithize kwinkulumo-mpikiswano. Uma kunale mpikiswano isitshudeni simela lelo lizwe esinikwe lona, okwaziwa ngeModel United Nations (MUN). Kulolu hambo uzobe eyingxenye yezitshudeni zamazwe omhlaba ezizobe zinenkulumo-mpikiswano ngezihloko ezingakadalulwa. Ikhono lakhe elivele ngesikhathi izitshudeni ezifunda eNMU ziqhudelana zodwa, okwaziwa ngokuthi i-Internal Model United Nations lapho evulekelwe ithuba lokuthi ayoqhudelana nezinye izitshudeni zamanyuvesi akuleli, nyakenye. Kule nkulumo-mpikiswano ubemele i-United Kingdom engelinye lamazwe amahlanu anezihlalo ngokuphelele kwi-UN Security Council. “Ukumela i-UN kungenze ngafunda kabanzi ngomgomo wayo wamazwe angaphandle. "Ngibuye nendondo iBest Delegate, okuyiyo engivulele ithuba lokuthi ngifake isicelo sokuthi ngiyoqhudelana nabafundi bamanye amazwe. "Lokhu kuqhudelana kusivula amehlo. Ngiyazi ukuthi iNingizimu Afrika ngelinye ilanga izothola isihlalo ngokuphelele, kuzodingeka abantu abazi kabanzi ukuthi yini edingekayo kulo mkhandlu,” usho kanje. UMsomi nomndeni wakhe basemkhankasweni wokuqoqa imali yezindleko zalolu hambo. Uthe kudingeka imali elinganiselwa kuR35 000 yokuthi ahambe, angakazi ukuthi uzoyithola kuphi.  