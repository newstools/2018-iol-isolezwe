UMnuz Musa Blessed Zulu ubengunogada kaMnuz Sbu Nkwanyana kanti ushaqise abaningi ngokuzibulala kwakhe ngesihluku. UZulu kuthiwa uzibulale kubo kwengoduso yakhe esigodini saseManqeleni khona KwaNongoma. Isolezwe lithole ukuthi uZulu ungowokudabuka eFlagstaff, e-Eastern Cape kodwa umndeni wakhe uzinze eThekwini. Kuthiwa ubengafuni lutho ngengoduso yakhe. USomlomo, uNkwanyana, uthe uZulu ubenothando olujule kakhulu ngengoduso yakhe futhi engafuni lutho ngayo. “Ubengandile ngokukhuluma kodwa ubengafuni lutho ngento ethinta ingoduso yakhe. Ubengenza noma yini ukuyivikela ngendlela abeyithanda ngayo. Ngaphandle kwalokho ubeyinsizwa ebiqotho esisebenze kahle nayo futhi iwuhlonipha umsebenzi wayo,” kusho uNkwanyana. Uqhube wathi uZulu ubenamagalelo kwezombusazwe njengoba eke waba wumgqugquzeli kazwelonke we-IFP Youth Brigade ngaphansi kobuholi bukaMfundisi Thulasizwe Buthelezi owayehola intsha noMnuz Nhlanhla Hadebe owayenguNobhala Jikelele. Kuvele ukuthi uZulu ubengayizwa kahle indaba yomuzi obuwakhiwe yingoduso yakhe KwaNongoma. Kuvele nokuthi ubefisa nokuyenzela i-suprise party kodwa waphoxwa ukungaholi njengoba uMasipala waseZululand kuthiwa awubaholelanga kule nyanga abaqaphi bephini leMeya, abakaSomlomo nabamanye amakhansela ajwayelekile. “Ibinkulu ingcindezi ebibhekene noMusa ngoba ubebuye asole ukuthi ingoduso yakhe iyamjolela. Okunye impilo yakhe ivele yashintsha kulezi zinsukwana ngemuva kokuzwakala kwezindaba zokuthi iMeya uButhelezi isikhiphe umyalelo kophethe iVIP wokuthi kunabaqaphi abangadingeki okumele bakhishwe kuphinde kuncishiswe nesibalo sabagada uSomlomo, iphini lemeya namakhansela. USomlomo unabaqaphi abahlanu abangaholanga benabephini leMeya. USomlomo nephini lemeya nabo bathole umyalelo wokuba banciphise abaqaphi basale nabathathu,” kusho omunye umthombo ongaphakathi eZululand ocele ukungadalulwa. Kuthiwa abaqaphi bamakhansela kusukela ngesonto eledlule bathe abasebenzi ngoba abaholile nokwenze amanye amakhansela aphoqeleka ukuhamba engagadiwe. UNkwanyana ukuqinisekisile ukuthi uZulu ubekubaqaphi abangaholanga kanti ubona kungenye yezinto ebezimphethe kabi ngoba ubenezinhlelo eziningi empilweni abefuna ukuziphuthumisa. UNkwanyana uthe nakuba engeke aphawula ngokuningi kodwa bakhulumile noMnuz Mpume Manqele oyiMenenja ebambile ngodaba lokungaholelwa kwabaqaphi kanti babheke ukuba lulungiswe ngokushesha kuleli sonto. Okhulumela amaphoyisa KwaZulu-Natal, uLt Colonel Thulani Zwane, uthe basaphenya ngalesi sigameko ngoba abasazi isizathu esiholele ekutheni uZulu azibulale. Uthe abasakutholile wukuthi umufi nengoduso yakhe bebesendaweni yobumnandi eRocka Fella bezijabulisa baxabana nokugcine ngokuthi bahambe baye ekhweni nokuyilapho umufi ezingqokloze khona ngesibhamu. Umfundisi Thulasizwe Buthelezi uthe akakwazi ukuphawula ngoba lolu daba aluhlangene nomsebenzi wakhe wokuhola umkhandlu. UManqele uthe abanalwazi ngokungaholelwa kwabaqaphi. Uthe abahlangene nokuhola nokungaholi kwabaqaphi ngoba yizinkampani ezibaqashile ezibaholelayo.