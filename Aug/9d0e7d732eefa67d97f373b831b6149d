Umfundi ona-15, owenza uGrade 8, kudingeke aye kudokotela ocebise unina ngokuthi avule icala ngoba ithambo lomunwe wesandla sangakwesokuxele lithintekile. Unina womfundi, ongeke adalulwe ukuvikela ingane yakhe, uthe ingane ishaywe ngoLwesibili ekuseni esengena esikoleni. Uthe wayehamba nabanye abafundi ngesikhathi kukhala insimbi uthisha othintekayo wavala isango. Uqhube wathi ingane imtshele ukuthi uthisha wabashaya imivimbo emibili umfundi ngamunye ngaphambi kokuba bangene. “Ngishayelwe ucingo ngisemsebenzini ukuthi sivuvukele isandla sakhe uyakhala. Uye esibhedlela udokotela wathi ulimele waze wangicebisa ngokuthi ngivule icala. Uthisha akakaze afike, wangishayela ucingo nje ebuza ngomonakalo uze, weza ngempelasonto ngoba esezwe ukuthi ngimvulele icala efuna ukuthi sixoxe akhokhe. Mina ngilwela ingane yami,” kusho lo mzali. Uthe waya esikoleni eyobika lolu daba wafica omunye wothisha ephethe ipayipi lamanzi elibovu eyovala isango okusho ukuthi wayezoshaya abanye abafundi abafika ngemuva kwesikhathi. “Induku yavalwa, uma siyisa izingane esikoleni sisuke siziyisa kubantu abangabazali. Akumele bona bese bexebula izingane ngale ndlela zize zilimale,” kusho lumzali. Namhlanje uthe uya kumhloli ophethe izikole ngoba udaba uyaluqhuba. Uthe namaphoyisa abefikile ezothatha isitatimende sengane. Okhulumela amaphoyisa uCaptain Nqobile Gwala, uthe kuphenywa icala lokushaya ngenhloso yokulimaza esiteshini saseFolweni, akukaboshwa muntu mayelana nalesi sehlakalo. UNgqongqoshe wezeMfundo KwaZulu-Natal, uMnuz Mthadeni Dlungwane uthe kukhona uthisha asanda kumxosha ngeledlule ngokushaya abafundi. Uthe izikole azakhe imigomo okumele ilandelwe esikoleni ama-code of conduct ukuze kwaziwe ukuthi kwenziwa njani uma umfundi eyiphulile. “Yicala elibovu ukushaya umfundi ngoba induku yavalwa.” Nomkhandlu olawula othisha iSouth African Council for Educators uhlale uxwayisa othisha ngokuthi bayeke ukushaya abafundi ngoba uma utholakala unecala uyaxoshwa ususwe nasohlwini lwabantu okumele bafundise kuleli.