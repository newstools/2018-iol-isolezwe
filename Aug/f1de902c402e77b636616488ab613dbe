Ucwaningo olusanda kukhishwa yiThe Lancet, lukhombisa ukuthi ukuphuza utshwala kuhambisana nokushona kwabantu ngenxa yezinkinga zezempilo. Balinganiselwa ku-2.4 billion abantu abaphuza utshwala emhlabeni jikelele, kulaba bantu u-2.8 million kukholakala ukuthi ushona ngenxa yezinkinga ezidalwa utshwala. Ngo-2016 kuvele ukuthi ukusebenzisa utshwala bekuyisizathu sesikhombisa ohlwini lwezizathu eziholela ekufeni nasekukhubazekeni kwabantu, ikakhulu abaneminyaka ephakathi kwengu-15 kuya kwengu-49. Kubantu abanale minyaka, ukusebenzisa utshwala bekuholela ekutheni balimale ezingozini zezimoto, bangenwe yisifo sofuba noma bazilimaze. Kubantu abaneminyaka engu-50 nangaphezulu umdlavuza bewuyisizathu sokufa ebesincike ekusebenziseni utshwala njengoba kuholele ekushoneni kwabantu besifazane abalinganiselwa ku-27% nabesilisa abayela ku-19%. Abacwaningi bathi ababoni kukhona izinga eliphephile lokuphuza utshwala nelinomthelela omuhle. Bathe utshwala bungesinye sezizathu ezihamba phambili eziholela ekwandeni kwezifo nasekufeni kwabantu emhlabeni wonke. Le mininingwane iqukethwe wumbiko weThe Lancet obheka izizathu eziholela ekufeni kwabantu emhlabeni wonke, iThe Lancet Global Burden of Disease obheke amazwe angu-195. Abacwaningi bathe ukusebenzisa utshwala kunobudlelwane obuthile nesimo sabantu sezempilo futhi kunomthelela othile ekutheni abantu bagcine benezinkinga zokungasebenzi ngendlela kwezitho zomzimba kanti futhi kuphazamiseka ukusebenza komqondo ngendlela efanele ngesikhathi bephuzile, okungaholela ezingozini. Omunye wabacwaningi abahamba phambili kulolu cwaningo, uDkt Max Griswold, wesikhungo semfundo ephakeme i-University of Washington e-United States uthe phambilini kuke kwavela ukuthi utshwala bunganomthelela omuhle kwezinye izifo kodwa uma bebheka bathole ukuthi izinkinga ezihambisana nabo zinkulu kakhulu. “Kunokuxhumana okukhulu phakathi kokuphuza utshwala nengozi yokuba nomdlavuza, ukulimala, nokungenwa yizifo ezithelelanayo,” kusho uDkt Griswold. Bathe ucwaningo lwangaphambilini olwalubheka ukuphuzwa kotshwala nezinkinga ezihambisana nabo lwaluncike kakhulu ekutheni abantu bathini kodwa ucwaningo lwamanje lubheka okuningi kunalokhu. Lubheka ukuthi abantu babuphuza kangakanani utshwala. USolwazi Emmanuela Gakidou, wese-University of Washington uthe utshwala bubeka isimo sempilo engcupheni futhi kudingeka ukuthi kube nemigomo ezovimbela ukusetshenziswa kwabo ngokungafanele. “Amazwe wonke kufanele abuyekeze imigomo nezinhlelo zezempilo ezizosiza abantu ukuthi bagweme ukusebenzisa kabi utshwala. “Lokhu kungaba ukufaka intela ethe xaxa otshwaleni nokuvimbela ukutholakala kotshwala kalula nokuqinisa imithetho yokudayiswa kwabo ngokunciphisa isikhathi sokudayiswa kwabo nokufaka imigomo yokukhangisa,” kusho uSolwazi Gakidou.