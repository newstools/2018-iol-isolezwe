Emuva kokuthi kuhluleke abalisa abebezama ukubamba inkunzi imoto yemali ebisuka eNewcastle iya eNquthu ngoLwesibili, kuphinde kwashweba abanye izolo. Kuthiwa laba balisa bazame ukuphanga imoto yemali ebihamba emgwaqweni ophakathi kwaseNkwalini naseMpangeni eduze kwaseMfuli Game Reserve ekuseni. Okhulumela amaphoyisa kuzwelonke, uBrigadier Vishnu Naidoo uthe uphiko lwamaphoyisa oluyisipesheli, iSAPS Special Task Force (STF) neNational Intervention Unit (NIU) baphuthume kule ndawo emuva kokuthi belunywe indlebe ngezinhlelo zokuhlaselwa kwale moto. “Ngesikhathi ihamba kuR34 le moto ihlangatshezwe yizingodo ebezibekwe emgwaqweni yase yehlisa isivinini. Ngesikhathi yehlisa isivinini abasolwa bavulele ngenhlamvu bedubula imoto,” kusho uNaidoo. Uthe ithimba leSTF neleNIU livulele ngenhlamvu liphindisela kubalisa abagcine bephoqeleka ukuthi babaleke ngeveni iToyota Hilux. Iveni itholakale ishiwe eMthunzini ingenamuntu. Kulesi sigameko kudubuleke iphoyisa. Abasolwa babaleke bengazange bathole mali. Nakulesi sigameko abasolwa abebehamba ngeveni iToyota Hilux nemoto encane i-Audi babaleke bashiya izimoto abebehamba ngazo futhi bangathola mali. Lokhu kwenzeka nje uNgqongqoshe wamaphoyisa uMnuz Bheki Cele noKhomishana wamaphoyisa, uGeneral Khehla Sitole basanda kusungula izinhlelo zokulwa nalolu hlobo lobugebengu obuhleliwe.