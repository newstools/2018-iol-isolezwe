Lesi sehlakalo kuthiwa senzeke ngeledlule kanti lo thisha usulile emsebenzini ngoMsombuluko. Izolo uthishanhloko walesi sikole ufake incwadi ayibhalele abazali, abafundi, nalabo ababefunda kulesi sikole kwikhasi lalesi sikole kuFacebook lapho ebechaza khona ngokwenzekile. Kule ncwadi uthishanhloko ubalule ukuthi lo thisha ukhumule isigqoko sokuba nguthisha wafaka esokuba umzali wakhuluma amagama angehlanga kahle kubafundi. Uthe uveze imibono yakhe mayelana nesimo sezepolitiki kuleli. “Ngokwenza lokhu, akazange aphule umthetho wesikole kodwa uphathe kabi abafundi wenza isimo sokufunda sangaba sihle. Ukhulume amagama angehlanga kahle kubafundi kanti njengesikole sizwe ngalesi sehlakalo ngoLwesine, nangoLwesihlanu,” kusho le ncwadi. Ithe kube sekuqalwa uphenyo uthisha wacela ukuthi anikwe ithuba lokuyoxolisa kubafundi. “Simtshelile ukuthi ukuxolisa kuzobe kungashintshi lutho oluthinta uphenyo. Usulile uthisha ngoMsombuluko. Usule ngoba ekholelwa ngukuthi lesi sinqumo siwukubeka phambili isikole nabafundi,” kuqhuba incwadi. Uqinisekise ukuthi lawa magama okucwasa ashiwo ilo thisha awawona umbono wesikole. Okhulumela umnyango, uMnuz Sihle Mlotshwa, uthe bajube ihhovisi lesifunda ukuthi liphenye ngalesi sehlakalo. “Izikole akuyona indawo yokucwasa yingakho sisiphenya lesi sehlakalo,” kusho uMlotshwa. Isishoshovu sezokulingana ngobulili uMnuz Mfanozelwe Shozi, ingane yakhe eyenza uGrade 10 kulesi sikole uthe indaba iqale kudingidwa incwadi ekhuluma ngomhlaba. Uthe bekufundwa isiNgisi kudingidwa le ncwadi ngesikhathi lo thisha ekhuluma ngokuthi iyamgulisa indaba yomhlaba. “Uthe izwe lalibheda bafika abelungu balithenga balenza lokhu eliyikho namhlanje. Ulinganise nangeZimbabwe, wathi isabizwa ngeRhodesia isaphethwe abamhlophe yayiyizwe elalikhiqiza lihlonishwa kodwa ngemuva kokuphucwa kwabamhlophe umhlaba yaba kulesi simo ekuso manje.” UShozi uthe lo thisha uthe nakuleli kuzofana naseZimbabwe njengoba kunezinhlelo zokudla umhlaba. “Ingane ithe bebelokhu bemkhuza eqhubeka waze wababiza nangegama eliqala ngo-K lokucwasa abamnyama. ngiyakwamukela ukusula kwakhe, kumele kodwa ayoziphendulela enkantolo ngegama eliqala ngo-K alisebenzisile. Akuyena umuntu ongama phambi kwabafundi ngoba uyabahlukanisa ngokwebala. Ngeneme ngendlela isikole esisingethe ngayo lolu daba,” kusho uShozi. Abanye babafundi baphawule kuleli khasi beveza ukuthi akuqali ukuthi othisha babacwase kulesi sikole.  