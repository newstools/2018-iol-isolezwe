UL’vovo uthe ubepake kwakhe eManor Gardens, eThekwini wangena endlini walala ngabo-11 ebusuku. “Ekuseni ngitshelwe womakhelwane ukuthi kushaywe iwindi elincane nelikhulu ngemuva komshayeli,” kusho uL’vovo. Okhulumela amaphoyisa KwaZulu-Natal, uCaptain Nqobile Gwala, uthe amaphoyisa aseMayville aphenya icala lokuntshontsha emotweni. “Kusolwa ukuthi umgilwa upake emgwaqweni eManor Gardens ebusuku. Ekuseni ngabo-7.30 ubone ukuthi iwindi lemoto yakhe lishayiwe. Kuthathwe i-laptop, ijakhethi nezinye izinto. Uphenyo lusaqhubeka,” kusho uGwala. UL’vovo uthe kuthathwe isub-woofer, amplifier nejakhethi. “Anginankinga ngezipikha nejakhethi kodwa ngikhala nge-laptop yami iMacBook enomculo wami njengoba ngikhipha ngenyanga ezayo. Bekunezingoma engingakaqedi ukuzenza futhi bengingazikopishanga ngazibeka eceleni ngoba bengisazihlanganisa. Kumele ngiqale phansi kodwa nginethemba lokuthi ngizoyithola,” kusho uL’vovo. Uthe uzimisele ngokuthi i-albhamu yakhe iphume ngenyanga ezayo okuyinyanga azalwa ngayo lapho ezobe ehlanganisa iminyaka engu-39.