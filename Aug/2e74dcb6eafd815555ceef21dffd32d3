Izolo uZondo uthe abantu abezi ngobuningi babo ukuzothula ubufakazi kwikhomishini yakhe futhi abamniki imininingwane ezomsiza. “Ngicela amalungu omphakathi nawo wonke umuntu oseNingizimu Afrika onemininingwane yokusetshenziswa kombuso yidlanzana asinike ubufakazi obuzosisiza. Abantu bakomasipala nakuhulumeni siyazi bangaba nayo imininingwane ezosiza, siyacela basinike imininingwane abanayo,” kusho uZondo. Uthe abasebenzi bahulumeni abafuni ukumzisa ngoba abamniki imininingwane ayidingayo. Uphinde waveza ukuthi nethimba elibhekelele ukuphepha kwezwe alisizi. UZondo uthe ubhalele uNgqongqoshe wezeziMali, uMnuz Nhlanhla Nene kabili, emcela ukuthi angenelele ngoba iminyango ephethe ezezimali ayimlekeleli ophenyweni lwakhe. “Kusisizile ukungenelela kukangqongqoshe ngoba ikhomishini idinga usizo kuwo wonke umuntu ngisho eminyangweni kahulumeni,” kusho uZondo. Ikhomishini kaZondo yaqokwa ngowayenguMengameli wezwe uMnuz Jacob Zuma owayefuna kuliwe nokuxhashazwa kwemali kahulumeni yilabo ababesondele nomndeni wakwaGupta. Wenza lokhu emuva kokuthi owayenguMvikeli woMphakathi, uSolwazi Thuli Madonsela emcele ukuba enze lokhu emuva kokuthola ukuthi ibikhiwa ngamafosholo imali ezinkampanini zikahulumeni. Phakathi kofakazi abalindelwe ukuthi bathule ubufakazi ngowayeyiPhini likaNgqongqoshe wezeziMali uMnuz Mcebisi Jonasi, owayekhulumela uhulumeni uMnuz Themba Maseko, owayeyilungu le-ANC ePhalamende, uNksz Vytjie Mentor nomkhulumeli kahulumeni njengamanje uNksz Phumla Williams.