Isolezwe lithole ukuthi owokufika kuleli onesitolo uhambile eyofuna imali akweletwa yona ngelinye ilungu lomphakathi, kuthiwa kube nokuxabana kwaba khona odubulekayo nokuyikhona okususe umsindo. Isolezwe lithole ukuthi abanye bokufika nabo bangenelelile bezama ukulwela owokufika kuleli. Oyedwa ugcine edubuleka waphuthunyiswa esibhedlela. Okhulumela amaphoyisa KwaZulu-Natal, uLt Col Thulani Zwane ukuqinisekisile ukuthi kukhona icala lokushisa eliphenywayo. “Yize singakabi nasiqiniseko sokuthi zingaki izitolo ezishisiwe, kodwa kukhona icala esiliphenyayo lokushiswa kwesitolo. Kukhona nowesilisa odubulekile. Uphuthunyiswe esibhedlela. Amaphoyisa ayaphenya, imbangela ngalezi zigameko ayaziwa,” kusho uZwane. Isolezwe ngoLwesine ntambama lithole ukuthi isimo besimanzonzo emphakathini. Ilungu lomphakathi elikhulume neSolezwe kodwa langathanda ukudalulwa lithe isimo asisihle endaweni. “Asazi noma siphephile yini njengoba kunesixakaxaka. Isitolo esingakwaGwala sishisiwe, nesinye esiseduze kwale ndawo. Yize ngingazi kahle ngesizathu kodwa sithole ukuthi kunowokufika onesitolo obefuna isikweletu sakhe kwasuka impi,” kusho ilungu lomphakathi.