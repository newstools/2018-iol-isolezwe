Kuthiwa umfundi ugwazwe ngomunye ehlombe kusuka ingxabano ngaphakathi esikoleni ngoLwesithathu. Umthombo ongaphakathi esikoleni uthe isigameko senzeke ngezikhathi zasekuseni. “Nathi sifike sekwenzekile kodwa ingane igwezeke ehlombe ngenhlanhla yangalimala kakhulu. Iphuthunyiswe ngothisha emtholampilo yafike yaluthola usizo,” kusho umthombo. Omunye umthombo uthe kuboshwe umfundi. Uthe abaqondi ukuthi bebebangani kuze kufinyelele ekutheni kube khona ogwazwayo. FUNDA: Umfundi ugwaze omunye washona Okhulumela amaphoyisa KwaZulu-Natal, uCol Thembeka Mbele ukuqinisekisile ukuthi kukhona oboshiwe mayelana nalesi sigameko. Kulindeleke ukuthi umsolwa avele enkantolo maduze. Kwenzeka lokhu nje kusanda kufa abafundi ababili abagwazwe esikoleni esingumakhelwane, iMasakhaneni. USihle Mngadi (17) waKwaMthiyane KwaMakhutha obenza uGrade 11 noMangaliso “So” Mbatha (18) waselokishini KwaMakhutha obenza uGrade 10 bashonele emtholampilo emuva kokugwazwa ngesikhathi kusuka uthuthuva esikoleni. UNksz Lungile Lushaba ongusihlalo wenyunyana yothisha iSadtu esifundeni sase-Andrew Zondo uthe batholile ngalesi sigameko futhi sibaphathe kabi njengoba kusanda kugwazana abafundi baseMasakhaneni. Uthe kuyakhathaza ukuthi kusekhona ezinye izigameko ezibikwayo zokulimazana kwabafundi kule ndawo. Uthe babekuthathe kancane ukuphathwa kwezikhali ezikoleni ziphathwa ngabafundi. UNksz Lushaba uthe ngaphandle kwezikhali kunenkinga yokusetshenziswa kwezidakamizwa abafundi. Okhulumela uMnyango wezeMfundo KwaZulu-Natal, uMnuz Muzi Mahlambi, uthe kuyakhathaza ukuthi kwenzeke inkinga enje nesikoleni kube kusanda kufika ongqongqoshe bezokhuza emuva kwesigameko esenzeke eMasakhaneni. “Kusho ukuthi izingane zaKwaMakhutha zizogcina zidlala amaphoyisa ngoba ongqongqoshe bakubeka kwacaca ukuthi ngeke zincengwe izingane eziphatha izikhali nezilimaza ezinye,” kusho uMahlambi.