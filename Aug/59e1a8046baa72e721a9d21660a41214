ABAFELOKAZI babavukuzi abawu-34 baseMarikana ababulawa ngesihluku bebhikisha kule ndawo ngo-2012 bathi baphila ngaphansi kwezimo ezinzima njengoba besalinde imali yokunxeshezelwa. Laba bafelokazi ngoLwesithathu bathe ukushaywa indiva nguhulumeni wakuleli selokhu kwenzeka le nhlekelele kuyinkomba ukuthi uhulumeni awufundanga lutho kuyo. Okhulumela uMengameli Cyril Ramaphosa, uNkk Khusela Diko, uthe uRamaphosa usewaxolisa ngokubulawa kwabavukuzi eMarikana, nangeqhaza asolwa ngokulibamba ngesikhathi kuqhubeka isiteleka sabavukuzi baseLonmin. Uthe uRamaphosa namhlanje uzobe engekho kuleli, uhambele i-Ordinary Summit of the Heads of State and Government njengomengameli weSADC eseWindhoek, eNamibia. Bekhuluma nephephandaba elinguzakwabo weSolezwe, iThe Star, ngoLwesithathu, abafelokazi baveze ukuthi impilo ayisafani ngaphandle kwabayeni babo. “Kwezinye izikhathi angikwazi ukuthenga ukudla nogesi. Sikhuluma nje ayikho impuphu kwami,” kusho uNkk Makopano Thelejane. Sekuphele iminyaka ewu-6 kwabulawa abavukuzi baseMarikana. UNkk Thelejane washonelwa umyeni nobaba wezingane zakhe ezimbili, uMnuz Thabiso Thelejane. NgoLwesithathu i-Institue for Security Studies (ISS) ikhiphe umbiko oshaqisayo obizwa nge ‘The Sound of Gunfire’ wophenyo olwenziwa endaweni yesigameko ebizwa ngo ‘Scene 2’ lapho kwabulawa khona abavukuzi ngo-Agasti 16, ngo-2012. Umbiko uveze ukuthi amaphoyisa awu-57 avulela inganono afayela ngezinhlamvu ezibalelwa ku-295 ezazibhekiswe kubavukuzi. Kulo mbiko kuphinde kwavela nokuthi kunamaphoyisa ayezitshela ukuthi adutshulwa abavukuzi kanti ayethola amachaphazelo ezinhlamvu azazidutshulwa amaphoyisa ayekolunye uhlangothi. “Ngokophenyo olwenizwe kulo mbiko, mancane amathuba okuthi amaphoyisa ahlaselwa ngabavukuzi kuScene 2. Abukho ubufakazi obeseka umbiko wokuthi amaphoyisa ahlaselwa kuScene 2,” kusho uMnuz David Bruce, ongumcwaningi ozimele. Okhulumela amaphoyisa kuleli, uBrigadier Vishnu Naidoo uthe lolu udaba olubucayi ngakho ngeke aphawule ngombiko njengoba esazowufundisisa.