Izithandani ezishadile ezineminyaka engu-56 no-54 ziboshwe ngoLwesithathu amaphoyisa aseManguzi ngecala lokudlwengula lo mzukulu wazo. Umkhulu wale ntombazane kuthiwa yena ubeyidlwengula, ugogo elekelela ngokucindezela phansi intombazane. Ngesikhathi kugasela amaphoyisa umkhulu kuthiwa uzikhalele ngokuthi yena ubengeke amlokothe umzukulu ngoba mine iminyaka engakwazi ukuya ocansini ngoba induku yakhe ayivuki. Lokho akuzange kumsize njengoba yena nonkosikazi wakhe befakwe evenini yamaphoyisa, kumanje batokile, balinde ukuvela enkantolo. Ngokuthola kweSolezwe laba banesibongo esifanayo nomyeni kanina walentombazane, ngakho ibisihlala nabo ukusondezela isikole. NgoJulayi 30 nonyaka, umkhulu wale ntombazane kuthiwa wayithuma ukuba iyobheka ukuthi awaconsi yini amanzi empompini, isibuya endlini wayibizela ekameleni. Intombazane kuthiwa ifice umata owenziwe ngesandla nomcamelo kubekwe phansi. Ugogo wale ntombazane kuthiwa wangena ekameleni lokulala watshela intombazane ukuba ikhumule iphenti ilale phansi, ngesikhathi inqaba, wayishaya ngempama. Le ntombazane yaphoqwa ukuba ilale kulo mata. Umkhulu wayo wangena enqunu wayidlwengula. Kuthiwa ibibanjwe ugogo ngesikhathi idlwengulwa. Baze baphazanyiswa ukufika komunye umuntu obeze kulo muzi. Intombazane yakwazi ukubikela unina ngokwenzekile. Kuvulwe icala emaphoyiseni, abasolwa base beboshwa. Izolo Isolezwe likhuluma nonina kamgilwa othe udumele ngoba ubebathemba abasolwa. “Ngesikhathi ngifuna ukushayela ingane yami isitifiketi ngasizwa ibona ngoba babenesibongo esifana nesikamyeni wami. Ingane yami ibisihlala nabo sebefana nezihlobo zegazi. Ibihlala kubona ngoba isondezela isikole, bese ihlala nami ngamaholidi. Ngithukile sengithola ukuthi bahlukumeze ingane yami ngoba bebengugogo nomkhulu kuyo,” kusho lo wesifazane. Uthe kumanje ingane yakhe efunda uGrade 4 ayikwazi nokuya esikoleni ngenxa yezinhlungu ezidalwe ukudlwengulwa. Uthe namaphilisi ayivikelayo ezifweni ewanikezwe emtholampilo ayayizelisa nokuyiphazamisayo. “Ingane yami iphazamisekile ngalesi sigameko, kunzima nokukhuluma ngaso,” kusho lo wesifazane. Okhulumela amaphoyisa KwaZulu-Natal, uLt. Col Thulani Zwane, uthe abasolwa bazovela maduzane eNkantolo yaseManguzi ngecala lokudlwengula.