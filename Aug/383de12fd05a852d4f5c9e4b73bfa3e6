UBrickz wagwetshwa iminyaka engu-15 yiNkantolo yeMantshi yaseRoodepoort ngonyaka odlule ngemuva kokumthola enecala lokudlwengula umshana wakhe. Ngo-Ephreli inkantolo efanayo imdedele ngebheyili kaR80 000 esalinde ukuthi kulalelwe isicelo sakhe sokudlulisa icala. Ummeli wakhe uPiet du Plessis utshele leli phephandaba ukuthi isicelo sakhe silalelwe ngoLwesithathu sabe sesiyachithwa. “Ijaji uThwala likhiphe umyalelo wokuthi uBrickz azinikele ejele ukuze eyoqhubeka nesigwebo sakhe. Igxathu elilandelayo esizolithatha wukuthi sifake isicelo esiyisipesheli eNkantolo eNkulu yokudluliswa kwamacala eBloemfontein. Uma siphasa sizobe sesibuyela enkantolo siyofaka isicelo sebheyili sisalindile,” kusho uDu Plessis. Uthe yize lo mculi ephoxekile ngokuthi usebuyele ngaphakathi kodwa uyayihlonipha ingalo yomthetho. “Yingakho enze njengoba inkantolo ibimyalele wazinikela. Njengamanje sizolinda inkantolo yokudlulisa amacala.” Okhulumela iNPA uPhindi Mjonondwane ucashunwe ephepheni langeSonto ethi bajabule ngokuthi inkantolo eNkulu iqinisekise isinqumo senkantolo yeMantshi yaseRoodepoort. Njengoba uBrickz kade ephumile, kusuke omkhulu umsindo ngokuthi uzonandisa emcimbini wemiklomelo, amaMzansi Kwaito and House Music Awards. Abanye, okubalwa kubo noNtsiki Mazwai owaziwayo ukuthi akanqeni ukukhuluma akucabangayo, bebekugxeka lokhu. UBrickz uzakhele udumo ngezingoma okubalwa kuzo iSweety Mababy, Tjovitjo nezinye.