UMavundla uphakamise lokhu emcimbini wokubuyiswa kwamathambo abanye ozakwabo ababengamalungu oMkhonto Wesizwe ngezikhathi zobandlululo obuseCity Hall, eThekwini, ngoMgqibelo. Uthe kade kwasa bezicelela ukuba uhulumeni asukumele usizi lwamasosha okuthiwa awanakiwe kodwa ayelwela inkululeko yezwe. Uthe kufanele amasosha anakwe ngoba izwe lilapho likhona ngenxa yeqhaza alibamba emzabalazweni. “Bonke kufanele bathole izinombolo zasembuthweni bafakwe ohlwini lwamasosha kube khona abakutholayo nemindeni yabo. Ngake ngakucela lokhu, ngiyaphinda futhi ngiyakucela nanamuhla ngiyethemba kuzwakele. Nginalo ithemba lokuthi kuzofika nasesigungwini esiphezulu sikaKhongolose, kusho uMavundla. Ubonge kakhulu kuDkt Zweli Mkhize onguNgqongqoshe wezokuBusa ngokuBambisana neziNdaba zomdabu kuzwelonke ngeqhaza lakhe ekutheni kusukunyelwe indaba yamasosha aduka ngezikhathi zempi. Uvumelane noNgqongqoshe wezeMpilo KwaZulu-Natal, uDkt Sibongiseni Dhlomo, othe maningi amasosha akhalayo anganelisekile. Ubekhuluma kanjena nje sekunomkhuba odlangile KwaZulu-Natal wokuthi amasosha oMkhonto Wesizwe aphazamise ukusebenza komasipala ekhala ngokuthi avalelwa ngaphandle abulawa yindlala. UDhlomo uwanxusele amasosha wathi akufanele alahlwe. “Amanye amasosha engike ngixoxe nawo asuke ekhala izinyembezi ngempela. Kufanele kube khona okwenziwayo naye uSihlalo uMavundla ngimphathisa umphako wokuthi ahlanganise amasosha abumbane esifundazweni kungabibikho amaqembuqembu amasosha,’’ kusho uDhlomo. Uthe ukubuyiswa kwamathambo kudala isidingo sokuthi kuqhutshekwe kuthungathwe nabanye abaningi abaduka ngezikhathi zomzabalazo babuyiselwe emindenini yabo. Okhulumela iMeya yeTheku, uMnuz Mthunzi Gumede, utshele abezindaba ukuthi uMasipala weTheku uvele uphezu kwezinhlelo zokuthi kwakhiwe indawo ezogcina amagugu omlando wamasosha. “Le ndawo izoba njengendawo yokuvakasha lapho sizobe sibhale khona amagama azo zonke izishoshovu ukuze kugcineke umlando.’’