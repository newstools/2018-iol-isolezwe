Esithangamini nabezindaba eThekwini izolo, uNobhala omusha we-ANC KwaZulu-Natal, uMnuz Mdumiseni Ntuli, uthe yize isinqumo sobuholi obuphezulu kwi-ANC sithi zonke izingqungquthela zezifunda kumele zibe ngaphambi kokuthi kuphele * -Agasti kodwa eyaseThekwini izoze isingathwe ngonyaka ozayo. UNtuli uthe kodwa izingqungquthela ezintathu eyaseMoses Mabhida, Lower South Coast naseHarry Gwala zona zizoba ngaphambi kokuthi kuphele * -Agasti. “Ubuholi besifundazwe buyaxoxisana nalezi zifunda ezintathu ngenhloso yokwenza isiqiniseko sokuthi kufika isikhathi sengqunggquthela kukhona umoya wobumbano.”Uphinde waveza ukuthi ubuholi obusha abunazo izinhlelo zokwenza izinguquko kwiKhabhinethi yaKwaZulu-Natal, echitha imibiko eke yasabalala nasezinkundleni zokuxhumana ethi bahlela ukwenza izinguquko. “Noma ngabe kuthiwa umuntu uwenza kanjani emsebenzini ajutshwe kuwona kodwa akuselula ukuthi singenza izinguquko ikakhulukazi njengoba sibheke okhethweni lukazwelonke ngonyaka ozayo.”UNtuli uphawula kanje, sekuphinde kwavuka izindaba ezithi uNgqongqoshe wezeMpilo KwaZulu-Natal, uDkt Sibongiseni Dhlomo kumele akhonjwe indlela ngenxa yesimo esingagculisi somnyango wakhe. I-ANCYL eKZN ifuna uDhlomo athathelwe izinyathelo ngodaba lwemishini yokwelapha umdlavuza. “Ngokwazi kwethu umnyango uyazama ukulungisa izinkinga ezikhona emnyangweni,” kusho uNtuli. Uthe ukungalibambi iqhaza kobuholi be-ANC emibuthanweni esuke inobengumengameli uMnuz Jacob Zuma uma evela enkantolo kunikeza osomathuba indawo yokukhankasa besebenzisa igama likaZuma. “Ngenxa yesinqumo sobuholi obuphezulu kuzwelonke, i-ANC iyakwazi ukulawula kule mibuthano, uma engekho umholi noma ngubani uvele asukume azenze umholi,” kusho uNtuli. Uthe bonke osomathuba basebenzisa le mibuthano esuke inoZuma ukuziveza emphakathini. EMgungundlovu uZuma unxuse abantu ukuthi beseke ngevoti uKhongolose okhethweni lwangonyaka ozayo, waphinde wathi abavoti bangamkhohlwa nomholi weLand First Black First (BLF) uMnuz Andile Mgxitama. Ebuzwa uNtuli ukuthi ukuphawula kukaZuma lapho ethi akuvotelwe uMgxitama akusikho yini ukuphula umgomo we-ANC, uthe kubalulekile ukuthi abantu babuke izinto ngeso elibanzi futhi elijulile, hhayi ukubuka ngokuphuma iqhubu nento ethile. “Obengumengameli ukhulume kabanzi ngokuthi abantu abavotele i-ANC phezu kwalokho wathi kuyilungelo labo abantu ukuthi bangavotela noma ngubani uma bethanda,” kusho uNtuli. Uthe uZuma ungumholi ohlonishwayo we-ANC futhi bazosebenza naye kakhulu nangesikhathi semikhankaso. Izolo i-ANC iphinde yethula ngokusemthethweni uNkk Nomagugu Simelane-Zulu njengomkhulumeli wayo omusha. Iphinde yamemezela nosihlalo abasha bamakomiti ehlukene ebuholini bayo besifundazwe.