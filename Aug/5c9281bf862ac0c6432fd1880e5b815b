Onogada ababheke umsebenzi kusoseshini iZamukulungisa baboshiwe, baphucwa nezibhamu ezinkulu ezintathu nesisodwa esincane. Laba basolwa ngokubulala uMnuz Simphiwe Lungani Sithole (21), obeshayela imoto ehlaselwe edolobheni oThongathi, ngoLwesibili. Abanye ababili abebehamba nomufi, badubulekile, baphuthunyiswe esibhedlela, omunye akalimalanga. Laba okuthiwa bebebane emotweni, badutshulwe imoto yabo ihamba. Ibe isiphaphalaza, yayoma eceleni komgwaqo. Okhulumela amaphoyisa KwaZulu-Natal uLt. Colonel Thulani Zwane uthe abasolwa bazovela maduze enkantolo. “Abasolwa abane abaneminyaka ephakathi kuka-24 no-37 kulindeleke bavele enkantolo yaseVerulam ngecala lokubulala nelokuzama ukubulala. Izibhamu ezithathwe kubasolwa, zizohlolwa ukuthi azikaze yini zibandakanyeke kwamanye amacala,” kusho uZwane. Ayaziwa imbangela yokuhlaselwa kwabagilwa kodwa kusolakala ukuthi kuhlobene nodlame lwamatekisi. Imizamo yeSolezwe yokuthola umndeni kamufi ayizange iphumelele njengoba izinombolo zomndeni wakhe bezingatholakali.