U-Amanda Duma (16) noBukeka Jaca (14) abagcinwa ngoLwesihlanu ekuseni ekhaya eBhamshela, batholakele ngoMsombuluko ebusuku. Uyise walezi zingane uMnuz Mbongeni Zama, uthe ngoMsombuluko ebusuku uthole umyalezo ngabathole lawa mantombazane ephelelwe amandla esigangeni. “Okwamanje sisabonga ukuthi babuyile futhi baphephile. Okwamanje basagcinwe esibhedlela njengoba betholakale bephelelwe amandla. Asazi noma kukhona yini izidakamizwa noma ukulimala abakutholile. “Ngokusho kwabo bahlangana nabantu abangabazi babathela ngokuthize okwabadaka. Baphaphame sebesendlini abangayazi bevalwe amehlo. Nabo abazi baphunyuke kanjani,” kusho uZama. FUNDA: Badidekile kulahleka abafundi UZama uthe uke wathola usizo lwamakhathakhatha esintu nasola ukuthi nakho kulekelele ekutholakaleni kwala mantombazane. U-Amanda okuyingane kamfowabo ifunda eKwaNondenisa High, uBukeka yena ufunda eSikhulile High. Laba babekade begcinwe besemcimbini wemiklomelo esikoleni sika-Amanda kodwa wenziwe ehholo lesikole iSikhulile. Kuthiwa bathathwe yilabo bantu abangaziwa ngesikhathi sebeya ekhaya. Ngokusho kukaZama, umbiko kadokotela uveza ukuthi abazange badlwengulwe kodwa basabhekwa isimo sempilo yabo nokuthi azikho izidakamizwa ezisetshenzisiwe kubona. Okhulumela amaphoyisa KwaZulu-Natal uLt Col Thulani Zwane ukuqinisekisile ukuthi lawa mantombazane abuyele ekhaya.