UMHOLI we-EFF uMnuz Julius Malema uyihlabe wayihlikiza inkulumo kamengameli wase-United States, uMnuz Donald Trump, othe uzolufakela izibuko udaba lokudliwa komhlaba kuleli. UMalema uphawule ngalolu daba esithangameni nabezindaba ngoLwesine lapho eveze khona ukuthi iNingizimu Afrika isazobhekana nobunzima odabeni lomhlaba. Uthe inkulumo kaTrump ayimethusi nakancane ngoba ubeyilindele kumuntu ofana naye. “Uma kuwukuthi abantu bakuleli abakazimiseli ukudla umhlaba ngoba besaba unswinyo nokugxekwa, akumele bavotele i-EFF. Uma besivotela thina sizowudla umhlaba futhi uDonald Trump, iBritain ne-European Union bazosihlasela ngalokho. Ngihlezi ngisho ukuthi ngaphambi kokuzuza okuhle, kuqala izinhlungu. Uma abantu bakuleli bengazimesele ngokudlula ezinhlungwini, abakhohlwe umhlaba. UDonald Trump akakasho lutho, kusazoza izinkinga zangempela,” kusho uMalema. FUNDA: UTrump uthi uzolufakela izibuko oloMhlaba eNingizimu Afrika UMalema uqhube wathi labo ababeseka owayengumengameli wakuleli, uMnuz Jacob Zuma, kwi-ANC okuyibo abahambisana nokudliwa komhlaba ngaphandle kwesinxephezelo bayazazi izingqinamba izwe lakuleli elisazodlula kuzo odabeni lomhlaba. “Sizimisele ukufa ngodaba lomhlaba. Okwesibili esizimisele ngakho ukuhlupheka ngoba siyazi bazovala ompompi (bomnotho). Kumele silungiselele yonke into, ngisho impi. Kumele sizilungiselele uDonald Trump nabo bonke, asibesaba. Usivuselele ugqozi kakhulu ngemuva kombhalo wakhe kuTwitter,” kusho uMalema.  Ebhala ekhasini lakhe kuTwitter  ngoLwesine uTrump uthe uzoluqapha ngolokhozi udaba lokudliwa komhlaba nokubulawa kwabanikazi bamapulazi abamhlophe kuleli. UTrump ugxekwe nxa zonke kuleli kanti nomengameli  Cyril Ramaphosa uthe uzocela incazelo kwinxusa le-United States ngombhalo wakhe ophazamise ngisho irandi. 