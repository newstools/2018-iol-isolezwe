Izolo, la maphoyisa avele eNkantolo yeMantshi eGreytown, icala lahlehliselwa uLwesithathu. Kulindeleke ukuba afake isicelo sebheyili ngosuku azobuyela ngalo enkantolo. OConstable Ntethelelo Hlophe (30), Sboniso Mchunu (27), noSergeant Mxolisi Hadebe (36) babhekene necala lokubulala uMnuz Mbongiseni Ndlela owaduka eyophenywa ngecala lokubulala ayesolwa ngalo. Elinye iphoyisa ebelifunwa ngecala lokushona kukaNdlela, uConstable Senzesihle Makhathini (37) kuthiwa lizibulele ngokuzilengisa, ngaphambi kokuba liboshwe. Umphakathi waseMuden kuthiwa ubugcwele enkantolo uzozibonela amaphoyisa asolwa ngecala likaNdlela. Umndeni kaNdlela utshele Isolezwe ukuthi ufuna kwenziwe ubulungiswa kuleli cala, abasolwa balahlwe yicala bese beyajeza. Isolezwe lihoshe nomoya ukuthi kungahle kuboshwe amanye amaphoyisa athinteka kuleli cala. Khonamanjalo, ugwetshwe odilikajele abathathu eNkantolo yaseMgungundlovu izolo olahle yicala lokungena ekhaya labadala abulale abathathu. UKershwin Goldstone wabulala abantu abadala abaneminyaka engu-89 ababili noneminyaka engu-90. Wababulala ngezinsuku ezahlukene. Owokuqala wamklinya, omunye wamgwaza, owesithathu wamsika ngesikela entanyeni. Enkantolo kuthiwa ukhale ngokudla izidakamizwa okuyizo ezimenze wenza lezi zigameko. 