Umndeni kaMnuz Mdumiseni Mkhize (32) onamatekisi asuka eMbulwane aye eGreytown, usola ukuthi umufi ushone efakwe ishubhu, amaphoyisa afihla ukuthi useshonile amathatha ngeveni athi ubulawe yingozi yemoto. UMnuz Zwelihle Mkhize umfowabo kamufi, uthe amaphoyisa angena kubo phakathi nobusuku ngoLwesihlanu efuna yena, umufi nomunye umfowabo. Uthe umufi wavula kuqala. Uthe ngokuzwa kwakhe amaphoyisa ayezobaphenya ngezinsolo zokuthinteka ekubulaweni kwabashayeli bamatekisi abangu-12, abadutshulwa eColenso, bephuma emngcwabeni owawukule ndawo, emasontweni edlule. “Alinganiselwa ku-30 amaphoyisa abezungeze umuzi wakithi. Mina bengizwa umfowethu elokhu ekhala ngaphakathi endlini ebivaliwe, ngaphakathi kukhona amaphoyisa naye kuphela, unkosikazi nezingane kuthiwe abaphume ngoba amaphoyisa afuna ukukhuluma naye kuphela. Sithe sizwa kwabe kuthuleka. Asazi bekwenzekani ngaphakathi,” echaza Ngemuva kwalokho uthe kuphume amaphoyisa ayolanda imoto abeyifihlile ngoba abefike ehamba ngezinyawo. Uthe ingene ihlehla yaze yama eduze komnyango wendlu ebinomufi. “Amalunga omndeni athe ayobheka ukuthi sekwenzenjani, amaphoyisa awaxosha athi awahambe ayolala kwezinye izindlu, amthatha amfaka emotweni. Asimbonanga ukuthi ubekusiphi isimo kodwa endlini abeshaywa ekuyo sifice kumanzi umbhede, izingubo naphansi, kusho ukuthi abecabanga ukuthi uqulekile ezama ukumphaphamisa,” kusho umfowabo. Uthe amaphoyisa aseKranskop athi umshayeli wale moto imphunyukile yaphaphalaza yashayisa izinsimbi ezisemgwaqweni, kwavuleka isicabha, umufi wawa, yamphitshiza, washona. “Okusixakayo ukuthi kulesi siteshi sikhonjiswa imoto encane okuthiwa ubekuyo. Kuthiwa bekunamaphoyisa amabili kuyo kodwa asizwa ukuthi wona alimele yini. Siwumndeni wakwaMkhize sihleli kabi endaweni ngoba kuthiwa siyasoleka ekushoneni kwabamatekisi abadutshulwa. Angazi ukuthi thina singena kanjani odabeni lwamatekisi asebenza eGoli. Umfowethi unamatekisi ahambela eGreytown, akanatekisi eGoli,” kusho uMkhize. UCol Thembeka Mbele okhulumela amaphoyisa esifundazweni uthe amaphoyisa abehamba nomsolwa obeyokhomba ukuthi usifihle kuphi isibhamu esingekho ethethweni. “Umshayeli uphunyukwe imoto besemgwaqweni uSambana, yagingqika, amaphoyisa abesemotweni alimele kanzima, umsolwa ushone esendaweni yesehlakalo. Kuvulwe icala lokubulala ngokungenhloso esiteshini samaphoyisa eKranskop,” kusho uCol Mbele. UMnuz Moses Dlamini wophiko oluphenya amacala athinta amaphoyisa, i-Ipid, uthe leli cala lidluliselwe kubo.