NgoLwesibili ebusuku uRamaphosa uvele kuSABC ememezela ukuthi i-ANC izovotela ukuthi kuchitshiyelwe lesi sigaba 25 soMthethosisekelo ukuze ithathe umhlaba wabantu abazimele ngaphandle kwesinxephezelo iwunike abawuswele. “Kuyasicacela sonke ukuthi abantu bakithi bafuna umthethosisekelo ucacise udaba lokubuyiswa komhlaba ngaphandle kwesinxephezelo. Lokhu sikubone kwizithangami zodaba lomhlaba ezenzeka kuzwelonke,” kusho uRamaphosa. Umhlaziyi wepolitiki uMnuz Thabani Khumalo uthe kusobala ukuthi uRamaphosa useqala ukukhankasa ngoba udaba lo mhlaba yilona olunyakazisa abantu kuwo wonke amazinga. “I-ANC isiyaxhamazela, ithatha umkhankaso we-EFF ibe ingazi ukuthi izowenza kanjani. Ayilwenzanga ucwaningo ebantwini, emakhosini nakuzo zonke izinhlaka ezithintekayo. URamaphosa wenze isimemezelo yize izithangami zodaba lomhlaba zisaqhubeka, lokhu kukhombisa ngokusobala ukuthi akanazo izinhlelo ezicacile,” kusho uKhumalo. Uthe okokuqala i-ANC yayinohlelo lokubuyiswa komhlaba ngesinxephezelo, engakaze yenze umbiko ngalo, isho nokuthi yimaphi amaphutha enzekile. Omunye umhlaziyi wepolitiki uMnuz Bukani Mngoma uthe kungenzeka ukuthi uRamaphosa ukhulume ngodaba lomhlaba ngoba efuna ukususa amehlo abantu kwi-EFF ebeyigubha iminyaka emihlanu yasungulwa futhi ikhuluma ngodaba lomhlaba. “Kungenzeka ukuthi ufuna ukukhombisa abanye kwi-ANC ukuthi ulusukumele phezulu udaba lo mhlaba ngoba beluvamise ukukhulunywa ngabantu akade beseka uDkt Nkosazana Dlamini-Zuma. Asingakhohlwa nokuthi sekusondele ukhetho futhi udaba lomhlaba yilona oluhamba phambili naye useqalile ukugaya ivoti,” kusho uMngoma. Uthe inkulumo kaRamaphosa izodida abatshalizimali ngoba abasaqondi ukuthi uhulumeni umiphi odabeni lomhlaba nokuthi uma sewuwuthatha ngaphandle kwesinxephezelo imali yabo izophepha kangakanani. UKhumalo uthe abatshalizimali bazoba manqika ukuthi bafake imali yabo emnothweni waseNingizimu Afrika ngoba abazi ukuthi iphephe kangakanani. UMnuz Omri van Zyl ongoMqondisi we-AgriSA uthe uRamaphosa nesigungu esiphezulu bekufanele balinde imibono yabantu ngaphambi kokwenza isimemezelo. “Ukuchitshiyelwa kwesigaba esithile somthethosisekelo kusho ukuthi usengcupheni wonke umthethosisekelo. Kuzoba nomthelela omubi emnothweni wethu lokhu,” kusho uVan Zyl. Umholi weDA uMnuz Mmusi Maimane usole uRamaphosa ngokungahleleki nokungakhathaleli izwe. “URamaphosa usitshela ukuthi imibono yabantu ngeke bayilalele ngoba sebezokwenza intando yabo beyi-ANC. Sizolwisana nale mizamo yabo yokuwisa umnotho wethu nokuthi umhlaba ube sezandleni zikahulumeni okhohlakele,” kusho uMaimane. USotshwebhu we-IFP ePhalamende, uMnuz Narend Singh uthe abahambisani nokuthathwa komhlaba ngaphandle kwesinxephezelo ngoba lokhu kusho ukuthi abantu bazogcina sebehlala emijondolo ngoba uhulumeni ukhohlakele.