UNkk Sindi MaGumede Njakazi (48) uthe uphatheke kabi ngokubulawa kwendodakazi yakhe ngoba indlela ebulawe ngayo iyakhombisa ukuthi bekukhona okonakele othandweni lwayo. UNkk Njakazi uthe indodakazi yakhe, uNksz Philile Gracia Gumede, ibulawe yisoka layo uMnuz Khulekani Dube (21), obulale unina uNkk Thembi Dube (57), waphinde wabulala nendodana yakhe enezinyanga ezintathu uNhlakanipho Dube, wagwaza nendodakazi yakhe uNonkululeko Dube (2) otholwe encela ibele likanina obeseshonile. UNonkululeko usesimeni esibucayi esibhedlela. “Indodakazi yami ibingashadile noKhulekani kodwa bebezalisene futhi abakwaDube bebegcina ngokuthembisa ukuthi bazolobola kodwa bebengakaze bafike. Ngiphatheke kabi ngokuthi indodakazi yami ibulawe wuKhulekani ngoba bengiyincenga ngithi ayibuye ekhaya ingitshele ukuthi uKhulekani wumuntu onolaka okuthi uma esethukuthele kube iyona kuphela ekwazi ukumehlisa. Ibithi uma ingivakashele ayifonele uKhulekani ayibuze ukuthi ibuya nini ibe iqeda kufika,” kusho uNkk Njakazi. FUNDA: Bashaqekile ngoqothe umndeni Uthe kwala ngisho eseyisabisa ngokuthi uzoyilanda namaphoyisa kwaDube kodwa ayizange ifune ukubuya. “UPhilile wangitshela ukuthi yena noKhulekani bayohlukaniswa wukufa, ngiphatheke kabi ngoba sekwenzekile lokhu ayekushilo. Ngiyacela ukuthi izingane zamantombazane zikhulume uma zinezinkinga othandweni lwazo zingafeli ngaphakathi. Ngiyasola ukuthi bekunezinkinga othandweni lwendodakazi yami kodwa ibifela ngaphakathi,” kusho uNkk Njakazi. Uveze ukuthi indodakazi yakhe ibisihlale kwaDube iminyaka eyisithupha kanti kwaNjakazi abasebenzi njengoba beziphilisa ngokudayisa amashidi ombhede. Mayelana nengane yendodakazi yakhe esindile uthe usazoya esibhedlela aphinde akhulume nosonhlalakahle ngoba izodinga ukwelulekwa ngokwengqondo. To view this video please enable JavaScript, and consider upgrading to a web browser that
    supports HTML5 video This is a modal window. Beginning of dialog window. Escape will cancel and close the window. End of dialog window. IMeya yeTheku, uNkk Zandile Gumede, ibizifikele mathupha kwaDube yathi siyishaqisile isigameko sokuqothwa kwalo mndeni. “Baningi la bantu besifazane abadlule emhlabeni ngesandla somuntu wesilisa osemncane kakhulu, sithinteke kakhulu ezinhliziyweni. Njengomkhandlu onakekelayo sizoqinisekisa ukuthi umndeni ufihlwa ngesizotha. Sizoqinisekisa ukuthi ingane esele, esesibhedlela njengamanje, ithola ukuhlunyeleliswa kwezengqondo ngoba ihlukumezeke kakhulu, ihlale isonto lonke nabantu abashonile incela ebeleni likanina. Kuyinto ebuhlungu kakhulu. Sizoqinisekisa umndeni ozobe uhleli nayo ukuthi sizoyinakekela ngoba uhulumeni wethu unezinhlelo zonke zokunakekela abantwana abangenabo abazali,” kusho uNkk Gumede. Ugqugquzele amadoda ukuthi avikele abesifazane ayeke izidakamizwa ngoba uKhulekani uchazwe njengomuntu obephuza futhi kutholwe namaphilisi eduze kwakhe. Khonamanjalo uNgqongqoshe wezokuThuthukiswa koMphakathi, uNkk Weziwe Thusi, uthe uzothumela osonhlalakahle bayosiza umndeni wakwaDube. Uphinde wacela imindeni ukuthi isheshe icele usizo uma inezinkinga kungaze kube nezigameko ezifuze esakwaDube.