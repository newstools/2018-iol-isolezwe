Isidumbu sikaMnuz Sandile Phenyane (30) sificwe umndeni wakhe sesidindilizile emgwaqweni, ekhandwe ngamatshe wasikwa ngemuva kwendlebe. Unina omncane uNksz Fikile Phenyane uthe ngabe kungcono ukuba babikele umndeni ukuze bezoyikhokha insipho abesolwa ngokuyeba. “Bekumele beze ekhaya bazosibikela bese siyayikhokha insipho okuthiwa uyintshontshile, kunokuthi bambulale. Kubuhlungu kakhulu kuthina emndenini ukuthi ubulawelwe ukweba insipho nje kuphela. Ngabe kungcono ukuba bamvulele icala aboshwe. Umphefumulo wakhe ngeke usabuya manje,” kusho uNksz Phenyane. Elandisa Isolezwe uthe umufi usuke kubo kwa-B khona KwaMashu waya ehostela. “Sithole ucingo ukuthi useshaywe abantu waze washona. Siye khona safica isidumbu sakhe emgwaqweni. Asikholwanga ukuthi ubulewe ngampela kwaze kwaba sibona isidumbu sakhe. Uma sibuza sitshelwe ukuthi ubentshontshe insipho komunye umuzi odayisayo khona lapha ehostela. Insipho leyo asizange siyifice, kuthiwa umnikazi wesitolo uyithathile,” kusho uNksz Phenyane. Uthe umufi ubengasebenzi kodwa unezingane ezimbili zabafana ezihlala eGoli. Uthe yize amaphoyisa evule icala, ukuboshwa kwabathintekayo kulesi sigameko ngeke kubasize kakhulu ngoba ngeke usabuya umphefumulo kamufi. Okhulumela amaphoyisa KwaZulu-Natal uLt. Colonel Thulani Zwane ukuqinisekisile ukuthi bathungatha abantu abathintekayo ekubulaweni kukamufi. “Ekuseni namhlanje (izolo) amaphoyisa athole umbiko ngokubulawa komuntu oshaywe amalungu omphakathi. Amaphoyisa avule icala lokubulala, akekho oboshiwe kodwa kusaphenywa,” kusho uZwane. Onolwazi ngokubulawa kukamufi kunxuswa ukuba athintane namaphoyisa aKwaMashu ngokushesha.