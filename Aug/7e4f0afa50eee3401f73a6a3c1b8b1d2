ASEHLALELE ovalweni amalungu omphakathi aseWelbedacht West, eChatsworth, kulandela ukutholakala kwezingebhezi zamakhanda abantu ababili. Izolo ekuseni amanye amalungu omphakathi abevula iziza ngenhloso yokubeka imijondolo kule ndawo esidume ngokutholakala kwezidumbu ezingaziwa, azithele phezu kwalezi zingebhezi. Ngokwamaphoyisa, seziwu-6 izidumbu zabantu asebetholakale kule ndawo selokhu kuqale lo nyaka. Kuyimanje kunesinye isidumbu esibhadle ePitoli esitholwe ngenyanga edlule okusolwa ukuthi esebhungu eladuka ngoJulayi, emuva kokufunwa uhasha ngababezibiza ngabangani balo belisola ngokweba. Elinye lamalungu omphakathi kule ndawo, elicele ukungadalulwa liveze ukuthi bengabazali basaba ngezingane zabo ngenxa yesihlava sokubulawa kwabantu kule ndawo. “Umphakathi ubona ukuthi akuvulwe kuleli hlathi kufakwe abantu ukuze nabalisebenzisela ubugebengu bangabe besakwazi. “Ibuhlungu le nto eyenzeka kule ndawo ngoba asizwa kuthiwa kukhona ababoshwayo, nathi sesiyesaba ukulokhu sikhuluma bangaze basenzakalise laba bantu abenza lokhu,” kusho leli ilungu lomphakathi. Leli phephandaba ngenyanga edlule livakashele lo mphakathi izikhawu ezimbili kuthungathwa isidumbu sebhungu okuthiwa kwasho elinye ilungu lomphakathi ukuthi sikuleli hlathi kodwa nalo lagcina lingaboshwangwa ngaleli cala. Lesi sidumbu kuphele amasonto sithungathwa ngabophiko lwezinja kodwa singatholwa. Emuva kwamasonto satholwa obala kuleli hlathi, ngokusho kwamalungu omphakathi. Okhulumela amaphoyisa aKwaZulu-Natal, uCaptain Nqobile Gwala, usiqinisekisile lesi sigameko. “Kuvulwe idokodo emuva kokutholakala kwezingebhezi zabantu, amaphoyisa aseChatsworth ayaphenya futhi kuzokwenziwa nolibofuzo,” kusho uCaptain Gwala.