Izolo umphakathi ubumi izixongololo ngesikhathi amaphoyisa ephenya kwaDube eThornwood lapho kusolakala ukuthi indodana yakhona uMnuz Khulekani Dube (21) inqume unina, yagwaza unina wezingane zayo ezimbili, yagwaza indodana enezinyanga ezintathu, kwasinda ingane yentombazane eneminyaka emibili nayo yazigwaza yase izikhunga. UMnuz Themba Joseph Makhathini ongumfowabo kaNkk Thembi Dube, uthe bashaqekile ngoba abazi ukuthi dimoni lini elingene umshana wakhe. “Ezinyangeni ezedlule udadewethu wathi indodana yakhe iyamsabisa uma iphuzile ithi izombulala. Ngamcela ukuthi abikele amaphoyisa kodwa wanganaka ngoba umshana ubesho uma ephuzile. Ubephuza ugologo omhlophe ebhema nosikilidi. Angikaze ngizwe ukuthi ubhema izidakamizwa. Kungiphethe kabi ukuthi ubulale udadewethu ngesihluku emnqumisa okwembuzi, isithusile le nto,” kusho uMakhathini. Uthe bathole izolo ekuseni ukuthi udadewabo akasekho emuva kokuthi umfundisi obeyolanda umndeni ukuba uye esontweni ekhale ngokuthi akukho muntu ophendulayo uma engqongqoza futhi kunuka iphunga elibi. “Sithumele uMfanafuthi (omunye umshana) ukuthi ayobheka ngoba sihlala ngaphesheya. Uze wathatha i-crowbar ukuze avule ngayo ngoba akekho obephendula. Uthole izidumbu esisola ukuthi bese zihlale isonto zidindilizile zonakele futhi zinamanxeba okugwazwa,” kusho uMakhathini. UNksz Zodwa Makhathini obiza uNkk Dube ngonina omncane uthe: “Asazi sizothi bekwenzenjani, asimazi ebhema izidakamizwa, siphatheke kabi”. Ukhungathekile umphakathi waseThornwood lapho umfana ehlahlele unina izingane zakhe ezimbili wase ezikhunga.Video: Mcebo Mpungose pic.twitter.com/io1vgSQkfC — Isolezwe Newspaper (@IsolezweNews) 
 August 19, 2018  Ikhansela lendawo, uMnuz Bheki Mfeka, lithe liyaqala ukubona into enjena ngoba abakaze bezwe kuthiwa ilungu lomndeni liwuqothe wonke. “Uma kuthiwa umndeni ubulewe usuke ubulawe yizigebengu, siyakuqala ukuthi kube yilungu lawo eliwuqothayo. Sizowulekelela ngalo lonke usizo eliwudingayo umndeni wakwaDube ngoba sishiye yonke into sazobona lo monakalo osuwenzekile,” kusho uMfeka. UCaptain Nqobile Gwala, wamaphoyisa KwaZulu-Natal, uthe amaphoyisa aseMariannhill aphenya amacala amathathu okubulala kwavulwa nedokodo (ngecala lozibulele). “Kutholwe izidumbu ezintathu emzini oseThornwood zinamanxeba okugwazwa. Kutholwe nesendoda eneminyaka elinganiselwa ku-20 silenga, zonke izidumbu bese zonakele. Kutholwe nentombazanyana eneminyaka emibili ebiphila ihleli nalezi zidumbu. Iphuthunyiswe esibhedlela ukuze iyothola usizo,” kusho uCaptain Gwala. Uthe isaphenywa imbangela yokubulawa kwabantu.