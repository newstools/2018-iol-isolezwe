Ithimba labantu abangu-54, elisuka eThekwini, lizoya eSao Paulo eBrazil naseBogota eColombia liyofunda kabanzi ngohlelo lokuphucula ezokuthutha olwaziwa ngeGo Durban. Usuku lohambo lusazohlelwa. Amakhansela eDA ashaya amakhala athi inkulu le mali ezokhishwa wumkhandlu ngalolu hambo. Usihlalo wekhokhasi yeDA eThekwini, uNkk Nicole Graham, uthe bona abahambisani nalolu hambo ngoba luzomosha imali. UNkk Graham uthe uphiko lwezokuthutha eMkhandlwini weTheku ludume kabi ngokuqhuba izinhlelo ezingaphumeleli. “Lolu phiko ayikho futhi into olwake lwayiqala lwayiqeda,” kusho uNkk Graham. Elinye ikhansela leDA, uMnuz Heinz de Boer, lithe noma ngabe kuthiwa le mali ivela kuphi kodwa ngeyabakhokhi bentela. “Kumele kube khona indlela okuzokwenziwa ngayo ukuze kuncishiswe le mali. Abantu abangu-54 baningi kakhulu kungakuhle isibalo sabantu abahambayo sincishiswe,” kusho uDe Boer. Uthe uhulumeni we-ANC uhlala ukhuluma ngokuthi usezinhlelweni zokonga imali kodwa eThekwini iyaxhashazwa. Nomholi wekhokhasi ye-IFP, uMnuz Mdu Nkosi, uhambe emazwini kaDe Boer wathi kumele sincishiswe isibalo sabahambayo. USotswebhu wamakhansela e-ANC eThekwini, uNkk Nelly Nyaniso, uthe bayalweseka lolu hambo ngoba lubalulekile. “Imboni yamatekisi yilona lodwa ibhizinisi labamnyama abazibambele kulona mathupha futhi abaziqalela lona. Leli bhizinisi libambe iqhaza elikhulu emnothweni wezwe. Ngalezo zizathu-ke asisoze sayeka ukuleseka,” kusho uNkk Nyaniso. USomlomo eMkhandlwini weTheku, uMnuz William Mapena, uthe imali ezosetshenziswa iphuma esikhwameni esifanele. UMgcinimafa eThekwini, uMnuz Krish Kumar, uthe uphiko lwabo lwezokuthutha kumele luze kwi-Exco luzocacisa kabanzi ngohlelo lwalo. Uthe uhambo lubalulekile ngoba amazwe avakashelwayo analo uhlelo olufana nolweGo Durban abafuna ukuluqala.