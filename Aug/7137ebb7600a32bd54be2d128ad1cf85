KUBULAWE umfana oneminyaka ewu-17 eSoweto, eGoli, ngesikhathi kubhikisha abakuleli bekhalaza ngezitolo zabokufika ngoLwesithathu. Kubikwa ukuthi kunezitolo ezebelwe ukudla ngesikhathI kuqhubeka lo mbhikisho ophethe ngokufa koyedwa eJabavu, eWhite City, okuthiwa udutshulwe umnikazi wesitolo 'ezivikela'. Abanye babanikazi bezitolo babonakale beqoqa izinto zabo bezifaka kumaloli bebaleka.   Okhulumela amaphoyisa uColonel Lugelo Dlamini uthe bakholelwa ukuthi umbhikisho ususwe yimibiko yokuthi kudayiswa ukudla osekubolile kulezi zitolo. Izinhlangano ezisiza abathengi zidonse ngendlebe abantu ukuthi bangazijeziseli abanikazi bezitolo ezidayisa ukudla “okubolile noma okuwumkokotelo” kodwa babikele iNational Consumer Commission (NCC) noma amaphoyisa UMnuz Trevor Hatttingh obhekelele ezokuxhumana kwiNCC uthe bamatasa nophenyo lwezitolo ezisolwa ngokudayisa ukudla okonakele nokuwumkokotelo. “Siyacela umphakathi ungalokothi uzijezisele osomabhizinisi abasolwa ngokudayisa ukudla okubolelile nokomkokotelo ngoba lokho kuyicala elibomvu. Siyaphenya njengamanje futhi sisebenzisana namaphoyisa nezinye izinhlaka zomthetho ukuqinisekisa ukuthi abaphula umthetho bayaboshwa. Abafuna ukubika izitolo ezidayisa ukudla okonakele nokomkokotelo kufanele bathinte iNCC ku-012 428 7000,” kusho uHattingh esitatimendeni. UNksz Magauta Mphahlele oyi-Acting Ombudsman for Consumer Goods & Services uthe yena neNational Consumer Commission (NCC) bayalusukumela udaba lokudayiswa kokudla okubolile ezitolo futhi bazokwenza konke okusemandleni ukuqinisekisa ukuthi izephulamthetho ziyajeziswa. “Kubalulekile ukuthi abantu bangazijeziseli bona abasolwa ngokudayisa ukudla okubolile noma okomkokotelo kodwa babikele thina noma iNCC. Ukudayisa ukudla okubolile nomkokotelo kusho ukuthi umnikazi wesitolo uphula iConterfeit Goods Act, Standards Act neConsumer Protection Act. Le mithetho ikubeka kucace ukuthi izitolo akufanele zikhangise ngemininingwane engesilo iqiniso noma zidayise impahla yomkokotelo. Uma zibanjiwe iNCC inamandla okuzithwesa amacala ngokulimaza abantu, ukubagulisa nokubabulala,” kusho uNksz Mphahlele.    Uma kuwukuthi umthengi uyagula noma akayifuni enye impahla yaleso sitolo, uNksz Mphahlele uthe siyalelwa ukuthi simnxephezele ngenye indlela ngoba ekugcineni kufanele athole ubulungiswa.