IZibambeleni Old Age Home eKwaDabeka ikhiphe umshado omhlophe kaNksz Thembeni Dlamini (78) ongaboni emehlweni noMnuz Talala Nzuza (68) ababophe ifindo likasofa silahlane kuleli khaya. Lo mshado wamenyezelwa ngenyanga edlule kulandela ukuthi umsakazi woKhozi FM uSipho “Sigqemeza” Mbatha noHlengiwe Mbatha belethele lezi zithandani nezaguga ezihlala kuleli khaya izipho. Izolo lo mshado ubuhanjelwe izinhlanga ezahlukene namalungu omphakathi kanti ubungafunga ukuthi owosomabhizinisi noma osaziwayo abathile, nangendlela obuhlotshiswe ngayo bekungathi kushada abantu abasebancane. UMfundisi Mandlakayise Cebekhulu emuva kokubahlanganisa ngokusemthethweni ube esebethula njengomakoti nomkhwenyana maqede wabakhulula wathi abahlale phansi, waseqa isigaba sokwangana. Uthe uCebekhulu engakahlali naphansi uNksz Dlamini wadumela uNzuza ngesinqanda kwaduma ihholo lonke. Obekumangaza ngalesi sinqanda ukuthi ubelokhu esibize njalo kuNzuza engaphezi wena owabona abalingisi bemidlalo yakuthelevishini. Khona lapho uNksz Dlamini ubesezibophezela ekutheni uzomphatha kahle umyeni wakhe baze bahlukaniswe ukufa.  “Ngizomthanda ngimjabulise ngayona yonke indlela.” Emuva kwalokho kube sekuduma ihlombe indlu yonke. Lezi zithandani zishada nje sezineminyaka emibili zithandana. UNzuza yize kunegebe leminyaka nowakwakhe kodwa ubebukeka ethuke kakhulu kunomakoti njengoba ebehlulwa nawukusho izifungo ngendlela emuva kukamfundisi. Yize kunjalo abantu bebejabuliswa yikho lokho njengoba ebebuye alingise konke okushiwo umfundisi nalapho kumele kungene amagama akhe, aphinde wonke amazwi abhekiswe kuye. Izimpelesi zabo nazo zihlala kuleli khaya futhi zingabangani babo laba bobabili. Omunye wabahlengikazi kuleli khaya ubelokhu eseduze kwazo lezi zithandani engu-matron of honour wazo, ubeqinisekisa ukuthi konke kuhamba ngohlelo njengoba kukhona nongaboni. Kulo mshado bekushaywa ngezihlobo ezimbili zamakhekhe eziphambili okubalwa neliyisitezi. Abahlengikazi bezibhedlela ezahlukene nabo bebeyingxenye yalo mcimbi futhi befake nemifaniswano yabo. Yize imindeni yabo ibingekho njengoba amadodakazi amabili kaNksz Dlamini ezinze eMalawi nabazukulu kodwa izikhulu zakuleli khaya bezilokhu ziseduze kwabo ukuvala lesi sikhala.