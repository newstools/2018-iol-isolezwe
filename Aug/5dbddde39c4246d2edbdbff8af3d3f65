Kuthiwa iqulu lamalungu omphakathi livuke indlobane lavala umgwaqo uR74 ngamathayi avuthayo lacekela phansi nempahla. Kuthiwa ugandaganda obuseduze komgwaqo ushisiwe ngababhikishi abebevutha bengabaselwe. Amalungu omphakathi kuthiwa ajikijele amaphoyisa ngamatshe, adubula ebhekise kuwo. Amaphoyisa aphindiselile kwase kulimala umbhikishi oyedwa ogcine eshonele esibhedlela. Okhulumela amaphoyisa KwaZulu-Natal, uColonel Thembeka Mbele, uthe ngeSonto ebusuku amalungu omphakathi abethukuthele avuke umbhejazane avala umgwaqo uR74. “Ngesikhathi amaphoyisa ezama ukuvula umgwaqo, ashaywe ngamatshe aphinde adutshulwa kwalinyazwa nemoto yawo. Ngaso leso sikhathi elinye iqulu lababhikishi belisabisa unogada obegade ugandaganda ogcine ushisiwe,” kusho uMbele. Uthe iqulu lamalungu omphakathi liqhubekile laduna iloli ebeligcwele impahla. “Ngesikhathi amaphoyisa ezama ukungenelela aphinde adutshulwa. aphindesela kwadubuleka ilungu lomphakathi elilodwa eliphuthunyiswe esibhedlela lagcina selishonela khona,” kusho uMbele. Amaphoyisa aseColenso aphenya icala loludala uthuthuva emphakathini nokucekela phansi impahla.