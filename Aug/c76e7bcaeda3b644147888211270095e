Lokhu kushiwo yizitshudeni zezikhungo zezemfundo ephakeme KwaZulu-Natal, ngemuva kokuputshuka kwencwadi kaNgqongqoshe wezeMfundo kuleli uNkk Naledi Pandor, abeyibhalele usihlalo webhodi lwakwaNSFAS, uMnuz Sizwe Nxasana. Zithi yize sisihle lesi sinyathelo sokuthi iNSFAS ikumisile ukuthatha izicelo zika-2019, obekumele kuqale namhlanje kodwa bekumele kuhambisane nomnqamulajuqu wokuthi lezi zinkinga bazilungise ngesikhathi esingakanani. UMengameli womkhandlu wezitshudeni eMangosuthu University of Technology (MUT), uMnuz Sandile Dlamini yize bewujabulela lo myalelo kaNkk Pandor ngoba uzobeka ezinye izitshudeni ethubeni elingcono lokuthi kuhlaziywe izicelo zazo esezinesikhathi eside zingaphothulwa kodwa bakhathazekile ngokuthi akushiwo ukuthi lesi sikhwama sinikezwa isikhathi esingakanani sokuthi silungise izinkinga zaso. “Sekunesikhathi eside sisho ukuthi lesi sikhwama asisebenzi kahle. E-MUT kunezitshudeni zika-2017 izicelo zazo ezingakaphothulwa, kube nezitshudeni zika-2018 nazo ezisalinde ukuthi lesi sikhwama sithathe isinqumo sokuthi zizohlomula yini kuso. Ngempela uma kuphinde kuvulwa ukuthi kufakwe ezinye izicelo ngabe kuthiwa nazo kumele ziduve kwaNSFAS? Nginethemba lokuthi emhlanganweni esizoba nawo nomnyango neNSFAS ngeSonto uzocacisa kabanzi ngale mibuzo esisenayo.” FUNDA: Umyalelo kaPandor kwabeNSFAS UMengameli womkhandlu wezitshudeni eNyuvesi yaKwaZulu-Natal, (UKZN), uMnuz Sandile Zondi, uthe uNkk Pandor kumele agade ukuthi akalungisi inkinga ngokudala enye inkinga. “Ungqongqoshe ukhiphe lo myalelo ngenyanga yesishiyagalombili yonyaka ekubeni kade siwubikela umnyango ngezinkinga zalesi sikhwama. “Uma ukulungiswa kwezinkinga ezikhona kudonsa kuze kushaya uNovemba, kuzodaleka inkinga efanayo kwizitshudeni zonyaka ozayo. Ngabe kuyacaca ukuthi uthi okungenani lesi sikhungo asiphothule zonke izicelo ezingaphothuliwe ngo-Agasti, ngoSepthemba kuvulwe ukufakwa kwezicelo.”