Intukuthelo yalaba besifazane igcine iphoqa abanikazi bayo ukuthi bayivale izinyanga ezintathu baphinde babuya kodwa abakutholi ukuphumula njengoba sebephinde bayivala. UNksz Lelekeng Motloung (43) uthe sebekhathele wukuhlukunyezwa ukuba khona kwale mayini endaweni yabo. “Njalo uma beqhumisa idwala kuwa izindlu sifelwe izimpahla. Mina kufe ikhabethe engifaka kulo izimpahla ngenxa yokuqhekezeka kodonga lwendlu. Ngabatshela base benginxephezela ngelinye. Muva nje abasafuni ukusikhokhela ngezindlu zethu ezilimele nalezi eziwile. Yikho silwa nabo. Ngisho lapho beqhumisa khona idwala abafuni ukusitshela ukuthi amathuna ethu bawashonisephi,” kusho uNksz Motloung. UNksz Puleng Molefe (32) uthe uhlukumezeke kakhulu ngoba kuthe ngonyaka odlule beqhumisa idwala wathuka kakhulu wavele wabelethela endlini. “Ngendlela le nto eqhuma ngayo ungaquleka yikho nezindlu ziwa. Mina ngavele ngabeletha isikhathi singakafiki,” kusho uNksz Molefe. UNkk Hambani Shange (71) uthe indlu yokuqala yawa kwafa ithelevishini kodwa bamakhela kabusha. Uthe okwesibili kwawa eyodaka bathi abayilungisi indlu yodaka. UNkk Margaret Motloung (59) uthe yena usehambe wakhathala efuna isinxephezelo ngendlu yakhe agcine ezakhela yona kabusha. Lo mphakathi uveze ukuthi uma sekuzoqhunyiswa uyasuswa uyobekwa kude ngemoto bese ubuyela emakhaya emuva kwamahora amahlanu. Eminye imibhikisho yawo iholele ekutheni abanye baboshwe kodwa icala labuye lahoxiswa. UDkt Zakhele Buthelezi weQuary Mining uthe akulona iqiniso okushiwo yilaba bantu. “Okokuqala kunonyawo lwemfene kulezi zikhalo ngoba siyazi ukuthi kukhona abantu ababengafuni ukuba sibe nemayini kule ndawo. Nokho yithi esakwazi ukuthola imvume eMnyangweni wezokuMbiwa naMandla. Nakhona lapho salandela imigudu eminingi kuhlolwa isimo sendawo okubalwa nokungaphazamiseki kwamathuna abantu. Laba bantu baqale basimashela bethi bafuna amanzi. Kuthe kusenjalo bakhala ngezindlu zabo bathi ziyawa uma siqhumisa. Kuthe uma sicwaninga sathola ukuthi izindlu zabo sezindala ngakho aziwiswa ukuqhumisa kwemayini idwala. Ukuthi nje sebefuna kube yithi esibavusela imizi yabo esiwa ngoba isimidala,” kusho uButhelezi. Uqhube wathi sekukaningi becela umphakathi ukuba ulethe ubufakazi bezindlu eziwayo kodwa akwenzeki. Uthe bagcine sebevala izinyanga ezintathu babuye bavula kanti sebebuye bama ukusebenza okwesikhashana.