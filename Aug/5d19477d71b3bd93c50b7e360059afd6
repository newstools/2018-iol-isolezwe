Kuthiwa umlisa ugwaze wabulala unina wengane yakhe, uNksz Ntombiyesibili Mgoqi (25), emuva kwengxabano ebimayelana nezinsolo abebekwa zona zokuqonywa. Udadewabo kanina wengane yalo mlisa, uNksz Pretty Mgoqi, uthe namanje usaphithene ikhanda emuva kokubulawa kukadadewabo ogwazwe esifubeni nasesilevini. Uthe udadewabo ubehlala nesoka lakhe KwaDabeka, eMvuzane, buqamama nalapho ehlala khona. Uthe uthole ucingo ngoMgqibelo ebusuku emuva kwehora lesikhombisa ebikelwa ukuthi udadewabo usegwazwe yisoka lakhe elinguyise wengane. “Ngesikhathi ngifika bese kuvele kunabezimo eziphuthumayo kodwa ngathola ukuthi useshonile. Ngithole ukuthi udadewethu ubexabene nesoka lakhe bebanga ukuthi uthole ukuthi liqonyiwe. Kuthiwa isoka lakhe liqale lamshaya ngebhande emgwaqweni lacishe lamkhipha iso lase limlandela waze wafika lapho abeqashe khona, lamgwazela endlini kamasitende,” kusho uNkz Mgoqi. UNksz Mgoqi uthe kukhona abebemtshelile udadewabo ngokuthi uyise wengane yakhe uqonyiwe endaweni. Uthe kuze kube manje kunzima ukwamukela ukuthi lesi sigameko senzekile, ikakhulu njengoba besanda kushonelwa nguyise obegula. Umsolwa kuthiwa uboshwe emuva kokuthi ebaleke ethi uyolanda i-ambulensi. Kuthiwa ume kude wabuka lapho okwenzeke khona isigameko. Ubebuye ashayele ucingo nabangani bakhe ebabuza ukuthi kwenzekani endaweni yesigameko. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi amaphoyisa aphenya icala lokubulala. Uthe umsolwa kulindeleke avele eNkantolo yeMantshi ePinetown.