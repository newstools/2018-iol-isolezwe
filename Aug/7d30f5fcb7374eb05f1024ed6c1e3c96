“Sekufike isikhathi sokuba iNingizimu Afrika isukume manje ivikele abesifazane basemakhaya abahlale besolwa ngokuthakatha ngoba bahlukumezeka ngokomphefumulo nangokwenyama. Sibonile kuleli sonto esifundazweni eMpumalanga kuxoshwa owesifazane nezingane zakhe endaweni kuthiwa akahambe ngoba uyathakatha. Okubuhlungu wukuthi noma esekhoseliswa abamsizayo kodwa kukhona abangasamethembi ngenxa yokubhixwa ngegama lokuthi uyathakatha. Le nto siyafisa ukuba uhulumeni wethu ayisukumele ukuze kuvikelwe abesifazane,” kusho uNkk Maphumulo-Mashinini. Uqhube wathi naKwaZulu-Natal lezi zigameko zichithiwe ikakhulukazi ezindaweni ezisenyakatho koMhlabuyalingana lapho kuba nezigameko zokushiswa kwemizi ngoba kusolwa ugogo walowo muzi ngokuthi uyathakatha. “Sekumele uhulumeni aqale imikhankaso yokuqwashisa abantu ngezifo zabantu abadala ezihambisana nokukhohlwa, nezigcina zibenza sengathi umqondo uyalahleka,” kusho uNkk Maphumulo-Mashinini. Uthe lolu hlobo lwezifo lwenza umuntu omdala azibone esezulazula emzini womuntu engazazi ukuthi uyaphi noma akhohlwe nawukuthi ikhaya lingakuphi ngenxa yazo. “Akukwazi ukuthi singaphila ezweni lapho kusanezinkolelo ezicindezela abesifazane baze babulawe ngesihluku. Empeleni ngisho emalokishini akuvamile ukuzwa kunukwa owesilisa ngokuthakatha kodwa kuhlale kunukwa abesifazane. Abanye ibenza le nto yokusolwa bagcine sebezikhipha inyumbazane bengasahlangani nabantu nokugcina sekuphenduka ubufakazi kulabo abamsolayo bokuthi uyathakatha kanti akunjalo yingoba usuke umntanomuntu esehlukumezeke kakhulu emoyeni. Okubi kakhulu nokudabukisayo abesifazane abahluphekayo yibo abathwele lo mthwalo wokuhlukunyezwa ngokusolwa ngokuthi bayathakatha,” kuqhuba uMaphumulo-Mashinini. Uthe okubuhlungu wukuthi akekho owake waba nobufakazi obubambekayo bokuthi umuntu uthakatha ngempela.