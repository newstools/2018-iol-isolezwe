UNkk Belusile Zungu waseNkalaneni, KwaNongoma, unikelelwe ngendlu emuva kokuhlala iminyaka endlini eyakhiwe ngodaka. Indlu enamakamelo amabili yakhiwe nguMnyango wokuHlaliswa kwaBantu ngoMgqibelo emuva kokuthi ezwelwe yilungu lomphakathi elizibophezele ekusizeni amalungu omphakathi kuleya ndawo. UMnuz Sabelo Ngema, osize uNkk Zungu ukuze athole umuzi, uthe bese kuneminyaka embona ehleli kule ndlu. Uthe kube nzima kakhulu kuyena ngesikhathi ebona uthayela wendlu wonakele kungena imvula ngo-2016. “Ngiqale lapho ngazama ukuthola abangasiza ukuze ugogo nabazukulu bakhelwe indlu. Bekubuhlungu ukubona indlela abahleli ngayo nendlela abasala ngayo ngaphandle njalo uma kukhona izinhlelo zentuthuko ezenziwayo. Ngibe sengicela aboMnyango wezokuHlaliswa kwaBantu ukuthi bangenele, basize, bavuma njengoba sekwenzekile nje bawuthola umuzi,” kusho uNgema. UNkk Zungu uthe uyabonga ngokuthola usizo emuva kokuhlala isikhathi eside endlini ebingekho esimeni esifanele ebe ehlala nezingane. “Ngibonga uSabelo ngokungisiza ngoba bengihlala endlini ewayo. Ngilala endlini manje,” kusho uNkk Zungu. Ngaphandle kwendlu uNkk Zungu uphinde wanikelelwa bakwaBoxer ngokudla, izimpahla zokugqoka nezokulala nokunye akunikwe abenhlangano elwela amalungelo abesifazane eVryheid iWoman of Significance. UNgema unxuse amalungu omphakathi ukuthi azisukumele asize abantu abaswele angalindi amakhansela njengoba esiza nabantu abasuke bedinga ukuthola omazisi nezinye izidingo. “Ngifisa sengathi bangabonela kimina ngoba nami angisebenzi kodwa ngiye ngicele abantu abanganikela bese ngisiza abadinga usizo. Okunye okusuke kudingwa abantu kungenziwa wumphakathi ubambisene,” kusho uNgema.