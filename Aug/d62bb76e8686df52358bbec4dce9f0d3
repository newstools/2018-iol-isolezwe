NgoLwesibili, umphakathi waseSgedlane obudinwe ugane unwabu ubuvale umgwaqo uR74 ngamathayi avuthayo namatshe uthi ufuna umlimi uMnuz Carl Gaurdman, aphume aphele kule ndawo. Ngaphambi kokuthi umphakathi uvale umgwaqo kuthiwa ushise indlu ehlala amabhele, amadlelo nendlu okuthiwa kwakungekayise kodwa yasheshe yacishwa, indlu yonogada kwiGolf Course yomngani wakhe ongumakhelwane nayo ishisiwe. Ngesikhathi kufika Isolezwe, amadlelo namabhele bekusasha ubuhanguhangu, umphakathi ubuthe shaye ukake umgwaqo uR74 ugadwe ngamaphoyisa. Amalunga omphakathi akhulume naleli phephandaba athe ayesaba ukudalulwa ukuthi angobani ngoba angazingelwa wumlimi, athe umphakathi uqale ukuhlangana ebusuku wavumelana ngokuthi kungcono ulishise ipulazi ukuze umlimi ezohamba ngoba akabopheki. “Sesikhathele ukulinda izinhlaka zikahulumeni, asiwuboni umehluko bayafika bakhulume nathi babhale phansi bathi basabuyela emahhovisi bayobikela abakhulu, bese kuyathuleka. Sekuphele iminyaka sikhala, asilutholi usizo, yingakho sesithi kungcono simxoshe umlimi. Le ndawo ngeyabantu, uma ehluleka ukuhlala nabantu akahambe, sekufike lapho sikhathala khona.” UMnuz John Zondi uthe umphakathi usulahle ithemba lokuthi uzothola usizo ngoba namaphoyisa ayabachitha uma beyovula amacala. “Ayikho impilo esiyaziyo ngaphandle kokuhlala epulazini, yingakho sibekezela noma sihlukunyezwa kodwa manje sekungaphezu lwamandla. UGaurdman ukhulele kulo leli plazi uyawazi amathuna, uma esewagandaya ngogandaganda ethi uzotshala khona usho ukuthini?” kusho yena. Leli phephandaba lifice ikhansela, umlimi nekomiti lomphakathi bevalelene emhlanganweni bezama ukufinyelela esixazululweni. Ngemuva komhlangano izintatheli ziye emzini womlimi, zangqongqoza kwangaphuma muntu zaze zahamba. UMnuz Skhumbuzo Zondi osekomitini lomphakathi uthe umlimi uphikile ukuthi ugugule amathuna wathi uthe uthumele umsebenzi wakhe futhi lowo msebenzi uyazi ukuthi kunamathuna kule ndawo ubengeke awagugule, izikhonkwane uthe uzozihlehlisa. “Uthe akazange aye kobheka ukuthi lo msebenzi wenzenjani. Sivumelane ngokuthi sihlangane ngesonto elizayo esebuya nolwazi olugcwele ngalezi zinto umphakathi okhala ngazo,” kusho yena. Ikhansela uMnuz Mbangiseni Yengwa lithe emhlanganweni olandelayo banethemba lokuthi kuzofika uNgqongqoshe wezoLimo KwaZulu-Natal uMnuz Themba Mthembu. Imenenja yepulazi eliyiGolf Course eficwe kuleli pulazi ithe ngeke ikwazi ukukhuluma nabezindaba. Yathinta umnikazi wepulazi othe akatshele izintatheli ukuthi usematasatasa ubhula umlilo usekude ukubuya.