UMnuz Thalente Ngcobo (29) weVipaji Fitness Gym, waKwaMashu udutshulwe wabulawa ngoMgqibelo elungiselela ukuqala uhlelo lokuzivocavoca esontweni iRivers of Life ekulo leli lokishi. Umndeni kaNgcobo uthe ubengeyena umuntu okhonze impi nokuxabana nabantu kodwa uma kunento angayithandi ubesho kucace. Uyise walesi sihlababani esizakhele igama ngokuqhamuka nendlela yokuzilolonga yesimanjemanje ethathe abantu abaningi abafuna ukwehlisa isisindo, abafuna ukuphila kahle, uMnuz Meshack Ngcobo, uthe indodana yakhe okungukuphela kwayo beyingakukhonzile ukulwa. “Namanje ngisafisa ukwazi ukuthi ingane yami seyingaze idutshulwe kabuhlungu kangaka sengathi iyisigebengu ngoba kade yoneni,” kusho yena. Uqhube wathi basola ukuthi lo wesilisa oyidubulile uqale wafika ekhaya wenza sengathi ufuna ukujoyina ijimu watshelwa ukuthi ukuphi. “Kuzwakala sengathi wayengamazi ngoba wambuza wakhonjiswa. Abezwa bekhuluma bathi wayebuza ngokuzivocavoca ethi ubuzela udadewabo afuna ukuthi ajoyine. Ngesikhathi sebehlukana, uThalente esefulathela, wamdubula ekhanda emi esitebhisini esiphezulu uThalente ekwesiphansi, inhlamvu yangena ekhanda yaphuma emqaleni. Ushone efika emtholampilo," kusho yena. Ngo-2013 uthe uThalente uke wafakelwa ushevu ekudleni wasinda. “Kuze kube manje asazi ukuthi ngubani owayemfakele ushevu futhi yini eyayimenza afise ukuthi afe. Waphuma esibhedlela kade ehlinzwa wabuyela ejimini izitishi zisemanzi, ngoba enothando lwalo msebenzi wakhe. Ngenxa yokuthembeka kuwo akazange asabe ukuxosha unina ejimini ngoba engayilandeli imithetho. Unina ubengayilandeli indlela yokudla, wamkhomba indlela, njengabanye abaningi abangayilandeli imithetho. Nami ngabe wangixosha ukube ngayijoyina ijimu yakhe. Ubeke angibuke athi nginesikhathi eside ngizilolonga kodwa akawuboni umehluko ngibone ukuthi ngabe sengixoshiwe ukube ngisejimini yakhe,” kusho yena. Ushona nje umndeni wakhe ubuhlele ukuthi uzomenzela indumezulu yosuku lwakhe lokuzalwa ngesonto elizayo. Uyise uthe uzofihlwa ngoMgqibelo ngemuva kwenkonzo yomngcwabo ezoqala ngoLwesihlanu ngo-10 ebusuku ize iphele ngoMgqibelo ngo-10 ekuseni, sekuyiwa emathuneni. Okhulumela amaphoyisa kulesi sifundazwe uCaptain Nqobile Gwala usiqinisekisile lesi sigameko wathi amaphoyisa ayasiphenya.