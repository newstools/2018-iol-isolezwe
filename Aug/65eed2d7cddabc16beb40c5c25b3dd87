ISanco ikweleta i-ICC yaseThekwini uR2.2 million neCarnival City yaseGoli uR4.2 million. Le nhlangano yaqasha lezi zindawo ngoMashi 23-24 ithi izobambela kuzo ingqungquthela yayo. Kuthiwa izithunywa zazazi ukuthi ingqungquthela izoba seThekwini kodwa kwathi ngosuku lwengqungquthela zatshelwa ukuthi isiseGoli. Izithunywa zatshelwa ukuthi azisuke e-ICC ziye ezitobhini lapho zazizothathwa khona amabhasi ayezoya eGoli, nawo amabhasi awafikanga nengqunqguthela yagcina ibhuntshile kodwa lezi zindawo zombili seziqashiwe. Esithangamini nabezindaba eThekwini izolo, uNobhala wale nhlangano KwaZulu-Natal, uMnuz Richard Mkhungo, ukuqinisekisile ukuthi inhlangano ixakwe yilesi sikweletu ngemuva kokuqasha i-ICC neCarnival City ngesikhathi esisodwa. “Saqasha i-ICC sithi sizobambela kuyo ingqungquthela kwathi ingqungquthela isiqala satshelwa ukuthi ayisekho eThekwini kodwa isiseGoli, yagcina ibhuntshile,” kusho uMkhungo. Usole umdonsiswano wangaphakathi enhlanganweni wathi iwona odala ukuthi kube khona izinkinga. “Ngikhuluma nani nje nami kuthiwa ngimisiwe enhlanganweni. Leso sinqumo esingekho emthethweni sithathwe nguNobhala-jikelele wenhlangano, uMnuz Sikhumbuzo Mpanza,” kusho uMkhungo. Uthe uMpanza akanalo ilungelo lokummisa emsebenzini, wengeza ngokuthi ubuholi besifundazwe kuphela obungakwazi ukummisa. “UMpanza lona ongimisayo akanabo ngisho ubulungu beqembu futhi akanalo negatsha, yena ongowaseMoses Mabhida eMgungundlovu,” kusho uMkhungo. Uthe lena yimizamo yokumnyundela njengoba kukhona abamphakamisela esikhundleni sikaNobhala-jikele engqungqutheleni kazwelonke ezobanjwa maduze. Uqhube wathi esinye isizathu esenza ashaywe ukuthi ulwa nenkohlakalo eyenzeka ehhovisi likazwelonke. “UMgcinimafa-jikelele wenhlangano, uMnuz Roy Moodley, usanda kuveza izinsolo zenkohlakalo ezenzeka enhlanganweni manje abantu sebeyatatazela,” kusho uMkhungo. Okhulumela iSanco eKZN, uMnuz Sanele Mbambo, uthe bewubuholi besifundazwe bayameseka uMkhungo, wathi abayishayi mkhuba incwadi okuthiwa ivela kuMpanza. UMbambo uthe uMpanza akanawo amandla okususa umuntu. Imizamo yokuthola uMpanza ayizange iphumelele, ucingo lwakhe belukhala lungabanjwa nomyalezo athunyelelwe wona akawuphendulanga.