UMnuz Sizwe Mchunu kuthiwa ubenabangani bakhe ethaveni yendawo ngesikhathi edutshulwa. Ngokusho kwabangani bakamufi, uMchunu udutshulwe ngumqaphi womholi we-ANC endaweni, ongumnikazi wethaveni okwenzeke kuyo isigameko. Umthombo weSolezwe uthe uMchunu ufike nabangani bakhe bezophuza kwathiwa akangangeni. “Kube nokuhilizisana phakathi kwakhe nomqaphi, umqaphi wagcina esekhipha isibhamu wamdubula,” kusho umthombo. Uthe uyasola ukuthi ukubulawa kukaMchunu kuhlobene nomsindo okhona endaweni phakathi kwamalungu e-ANC. Ngeledlule Isolezwe libike ngesigameko sokushaywa kwamavolontiya e-ANC angu-12, aze angeniswa esibhedlela 
oSindisweni. La mavolontiya kubikwa ukuthi ashaywe ngamanye amalungu enhlangano kodwa asondelene nekhansela lendawo uMnuz Linda Majola. Ingxabano kuthiwa isuswe yizinto eziningi okubalwa nokumiswa kwabasebenzi abathile abaqashelwe ukusebenza ohlelweni lokwakhiwa kwezindlu oluqhubeka endaweni. Kusukela kushaywe lawa mavolontiya ngeledlule, kubikwa ukuthi simanzonzo isimo endaweni njengoba sekuze kwabulawa uMchunu. Lithintwa izolo ikhansela lendawo, uMajola, lithe lisashaqekile mayelana nesigameko sokubulawa kukamufi. UMajola uthe bezwe kuthiwa umufi ubesendaweni yokucima ukoma ngesikhathi edutshulwa ngumqaphi wongumnikazi wethaveni, ophinde abe ngumholi kaKhongolose endaweni. Uthe umufi ubulawe kade ezoqala umsebenzi izolo njengoba kade esanda kuqashwa ohlelweni lwemisebenzi yamatoho. “UMchunu besimqashile namanye amavolontiya esezosebenza njengoba esebulewe,” kusho uMajola. Uthe uyazi ukuthi kukhona akade bemgxeka uMchunu bethi uyincelebane yakhe njengoba bebesondelene. “Umufi nabanye abangani bakhe abathathu ngabathatha ngahlala nabo phansi ngabayala njengoba bebevamise ukusetshenziswa ngabantu abafuna ukufeza izinhloso zabo zezepolitiki endaweni,” kusho uMajola. Okhulumela amaphoyisa KwaZulu-Natal, uLt Colonel Thulani Zwane, usiqinisekisile lesi sigameko wathi amaphoyisa aseMtshebheni aphenya icala lokubulala kanti bekungakaboshwa muntu.