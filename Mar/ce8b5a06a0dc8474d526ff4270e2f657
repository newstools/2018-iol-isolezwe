UConstable Sibusiso Gumede (29) uvele enkantolo yaseNtuzuma izolo ngecala lokubulala uMnuz Sakhile Mthunzi Mngonyama (27) abasebenza naye. UMngonyama, obengumabhalane oyithwasa, uqale ukusebenza esiteshini saseNanda ngoJanuwari. Laba bebengekho emsebenzini kodwa bebezihlalele ngasezindlini zamaphoyisa ngesikhathi kuba nengxabano kwagcina ngokuthi kudutshulwe uMngonyama. UMnuz Kuhle Mngonyama, ongumfowabo omdala kamufi, uthe bathole ukuthi bekunokuhilizisana okuqale kudlalwa nalapho leli phoyisa libuze umufi ukuthi uyasesaba yini isibhamu. “Ngokuthola kwethu umfowethu uphendule ngokuthi akasisabi yena isibhamu, umsolwa waya endlini yakhe walanda isibhamu wamdubula ekhanda. Sididekile ngalokhu okwenzekile, sifuna ubulungiswa ngalokhu. Sifuna liboshwe leli phoyisa,” kusho uMngonyama. UMngonyama uthe bafike esiteshini iphoyisa seliboshiwe. Uthe baqhubeke baya emtholampilo bafica umfowabo esesongiwe ikhanda, eseshonile. Okhulumela amaphoyisa KwaZulu-Natal, uCol Thembeka Mbele, uthe umsolwa ubhekene necala lokubulala futhi usagciniwe esitokisini. Icala lihlehliselwe uMeyi 3 nonyaka.