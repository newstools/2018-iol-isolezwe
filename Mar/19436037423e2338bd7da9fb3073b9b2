ITULO lokubulawa komndeni wakwaVilakazi eKhombe, eNkandla, kuthiwa liqale ukuthungwa ngoDisemba wonyaka owedlule ngesikhathi kubanjwa imihlangano amalungu omphakathi asola lo mndeni ngokuthakatha nokweba imfuyo. Lokhu kudalulwe omunye umthombo osondelene kakhulu nomculi kamasikanda ofe kulesi sigameko esenzeke ngoLwesithathu ebusuku. Kulesi sigameko kutheleke amadoda amabili angaziwa okuthiwa abaqhulule ngenhlamvu abashiya bedindilizile. Ababulewe kube uNkk Khulumile Vilakazi (76) ongunina kaNksz Ntombikayise Vilakazi (45) obethwasisa umculi kamasikandi uMnuz Kuhlalokuhle “Skokela” Goqo (34), kwesinye isigameko okusolwa ukuthi sihlobene nalesi kubulawe uMnuz Mfudumezeni  Mhlongo (76) waseZimbidli obeyinyanga. Kuthiwa lo mndeni ubusolwa ngokulanda umuthi kuMhlongo ubuye uzothakatha ngawo endaweni. Lo mthombo uthi kunemihlangano eke yabanjwa lapho okwaphuma khona igama lokuthi kufanele lo mndeni uthathelwe izinyathelo ngoba weba izimbuzi futhi uyathakatha. Uthe bese kunesikhathi abakwaVilakazi benyamanambana emphakathini ngenxa yalezi zinsolo ebezisabalele. “Kwafika umuntu ezoxwayisa lo mculi ukuba asuke kulo muzi ngoba bazohlaselwa kodwa yena wathi ayikho leyo nto seyadlula. Le ndaba ibikhulunywa nje nabantu besho ukuthi kugilwa imikhuba kulo muzi, naye lo sisi obethwasisa wake wakhala ngokuthi kuthiwa uyathakatha,’’ kulanda lo mthombo. Uveze nokuthi kuke kwagasela amaphoyisa ngelinye ilanga kudliwa imbuzi kwaVilakazi afika athola ukuthi akuyona le mbuzi enombala okuthiwa yebiwe. Leli phephandaba ebelinkanise kule ndawo ngoLwesihlanu, lihambele lo muzi wakwaVilakazi okwenzeke kuwo isigameko, lafica isimo simuncu. Ilungu lomndeni uNkk Khangwayini Vilakazi (69) ebelihleli emakhandleleni lithe babona sengathi lo muzi uzolenga ingidi ngoba akekho ozohlala khona ngenxa yokwesaba. “Asilali nathi sifika ekuseni sibuye sihambe ntambama, siyesaba ngisho emini ngoba bangase bafike basivimbezele. Siyokhululeka mhla kwaboshwa abenzi bobubi. Ngisho izingane ezibone kwenzeka isigameko zithathwe abezenhlalakahle, ngeke zibuye lana ngoba akuphephile,’’ kusho uNkk Vilakazi. Bathe bayoyixoxela amagwababa echobana ngoba le nto bahlala beyizwa emsakazweni nakothelevishini, abakaze bayibone. Okhulumela amaphoyisa kwaZulu-Natal, uCaptain Nqobile Gwala, uthe bekungakaboshwa muntu ngalesi sigameko kodwa uphenyo luyaqhubeka.