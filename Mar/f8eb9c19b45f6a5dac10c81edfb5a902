UNobuhle Mchunu (23) ofunda esikoleni eMdlamfe High kuthiwa wahamba ngoLwesihlanu, ngoFebhuwari 16 elibangise esikoleni kodwa wangabuya ntambama. Unina, uNkk Thandazile Mchunu, uthe wathola ucingo lomuntu angamazi emtshela ukuthi ubone uNobuhle ngasebhulohweni elithize ngesikhathi sesikole. Ngakusasa wavuka waya esikoleni wathola ukuthi othisha abanalwazi ngokunyamalala komfundi. “Kwaba khona umfundi oxoxela abanye ukuthi kunesosha elimfakele uR500 wokuthi ayohlangana nalo. Kwangithusa lokhu ngoba ubengakabi nawo umazisi angazi umfakelephi. “Leli ‘sosha” lake lafika endaweni lihamba lithi lizobhalisa izingane ezifuna ukungena emasosheni ngokushesha. “Zikhona ezimbili la ekhaya ezikuthandayo ukuba amasosha, zabhalisa laze lathatha nemininingwane yami nekamazisi. UNobuhle ubengakuthandi ukuba yisosha efuna ukuba umhlengikazi noma usonhlalakahle,” kusho uNkk Mchunu.“Ngesikhathi libhalisa la ekhaya lathi kudingeka wonke umuntu afake inombolo yakhe yocingo ngaphansi kwelungu lomndeni elibhalisela ukuba yisosha. Le mininingwane lathi lizoyihambisa eMgungundlovu lapho bezoqashwa khona abantwana. Uma siyobheka kule nkambu elathi lisebenza kuyo eMtubatuba alaziwa. Kwabanye lathi liqhamuka eDududu kanti thina sazi ukuthi elaseMkhomazi,” kusho uNkk Mchunu ekhathazekile. Amaphoyisa aKwaZulu-Natal akuqinisekisile ukuduka komfundi. Okhulumela amaphoyisa esifundazweni, uCaptain Nqobile Gwala, uthe kuyaphenywa ngokunyamalala kwakhe.