Umndeni wakwaMngomezulu ubulele ngesikhathi kwenzeka lokhu. Ikhansela le ndawo, uMnuz Enerst Vilane, lithe liphatheke kabi ngokwenzeke emndenini wakwaMngomezulu. “Izolo (ngoLwesithathu) bekuduma izulu lase lishaya emzini wakwaMngomezulu. Sifice umama wakhona eseshonile nezingane zamantombazane ezimbili nomfanyana obesafunda enkulisa. Ubaba wekhaya uphuthunyiswe esibhedlela esesimeni esibi,” kusho uVilane. Abashonile ngumama wekhaya obekhulelwe (36), amantombazane amabili eyodwa eneminyaka eyisikhombisa enye eneminyaka ewu-11, umfanyana obefunda enkulisa oneminyaka emithathu nobaba wekhaya oshonele esibhedlela. Uthe kusele umfowabo kaMngomezulu naye umuzi wakhe othole ukuhanguka ngesikhathi kusha. Imizamo yokuthola umfowabo kaMngomezulu kayiphumelelanga ngoba ucingo lwakhe belukhala lungabanjwa. Obhekelele ezokuxhumana kuMasipala waseMkhanyakude, uMnuz Mdu Dlamini, ukuqinisekisile ukushona kwabantu baKwaMngomezulu wathi kuneminye imindeni emithathu eshelwe yimizi ngenxa yezulu. “Umuzi uvaliwe ngoba sisalinde izihlobo. Singumasipala sizosiza abashelwe, sifake okokuvimbela umbani ukuze kungaphinde kwenzeke kule ndawo,” kusho uDlamini. ULt Colonel Thulani Zwane, wamaphoyisa KwaZulu-Natal, uthe kushone amalungu omndeni okukhona kuwo nowesifazane obekhulelwe. Uthe amaphoyisa aseNgwavuma avule idokodo ngokwenzekile. UNgqongqoshe wezokuBusa ngokuBambisana nezoMdabu KwaZulu-Natal, uNkk Nomusa Dube-Ncube, uthe baphatheke kabi ngokushona kwamalungu omndeni wakwaMngomezulu. “Sikhathazekile. Sesithumele amathimba ethu enhlekelele ukuthi ayowusiza. IKwaZulu-Natal isibe nezehlo eziningi ezithinta umbani ikakhulukazi emakhaya. Sizoqhubeka nokulekelela abahlukunyezwe yimvula enamandla nokuduma kwezulu.” Uthe kubuhlungu ukuthi abantu basemakhaya yibona abahlukumezeka kakhulu ngenxa yamabhuluho nemigwaqo abayisebenzisayo ibhidlika uma lina kakhulu. Isazi sezulu, uNksz Ayanda Ntsele uthe imvula ina ngamandla futhi izoze inqamuke namhlanje ngabo-10 ekuseni ezindaweni eziseNingizimu neKwaZulu-Natal. Uthe izodlulela eNyakatho neKwaZulu-Natal lapho kulindelwe amathuba aphakathi kuka-60 kuya-80% emvula. Amazinga okushisa namhlanje azoba kanje: EThekwini, eMgungundlovu naseNewcastle azofinyelela ku-22° degrees. EMargate abe ngu-23° , eRichards Bay 24°, eLadysmith, Ulundi naseKokstad abe ku-20°. EMooi River nasezintabeni zoKhahlamba azoba ku-18°.