UBHUQUZA  ekhaya umfundi waseMthwazi Combined, eMkhuze  okuthiwa uxoshelwe ukugqoka ishethi lomfaniswano wakulesi sikole osushintshiwe. Lo mfundi (19) ofunda ugrade-11 kulesi sikole, nobuye abe yisishoshovu samalungelo abafundi abangamaNazaretha, kuthiwa ushaywe wuthishanhloko wamxosha ngenyanga edlule. Unina walo mfana uthi indodana yakhe ixoshwa nje wawukhokha uR85 woku-oda ishethi elisha. “Angazi ukuthi ingane yami bekumele igqoke liphi ishethi ngoba sisalilinde kuye uthishanhloko,” kusho yena. Unina walo mfundi ufake isikhalo sakhe kwiKhomishini ebhekelele amaLungelo eNkolo, amaSiko neziLimi emphakathini, ebihleli eThekwini, ngeledlule. Uthe ukholwa ukuthi indodana yakhe ishaywe ngoba yasukumela udaba lokugundwa kwabafundi abasonta KwaShembe. Lokhu kuthiwa kwenziwa wuthishanhloko wakulesi sikole nyakenye, ethi umthetho walesi sikole uthi bonke abafundi bayagunda. “Umfana wami walusukumela lolu daba walubika ezinhlakeni ezifanele, okuholele ekutheni size sifike lapha. Kusukela enze lokhu usenyamanambana kothisha. “Ukungabi khona kweshethi kusize uthishanhloko ukuthi athole into azobambelela kuyo,” Lo mfundi uthe wavulela uthishanhloko icala lokumshaya ezinqeni ngepayipi. Unina uthe: “Sengike ngafonelwa umuntu engingamazi ethi angesule icala ngoba uthishanhloko unabameli abanzima.” UMnuz Wellington Myeni, usihlalo womkhandlu obhekelele ukuhlukunyezwa kwamaNazaretha kuleli, utshele usihlalo wale Khomishini, uNkk Thoko Mkhwanazi-Xaluva, ukuthi abafundi abangamaNazaretha bayacwaswa ezikoleni. “Kufuneka izincwadi eziwubufakazi  eziphuma esontweni kodwa lolo lwazi lusuke lukhona kumafomu agcwaliswa uma kwamukelwa umfundi esikoleni. “Ngo-2016 le Khomishini yakhipha isinqumo sokuthi abafundi abangamaNazaretha abangagundwa ezikoleni, noMnyango wezeMfundo oyisiSekelo wakhipha isekhula esho njalo,  kodwa kusaqhubeka. “Uma sibikela abahloli ngothisha abasaqhubeka aalokhu azikho izinyathelo ezithathwayo. Kumele senzenjani?,” kubuza uMyeni. UNkk Mkhwanazi-Xaluva uthe lolu daba kusazomele alidingide nawo uMnyango wezeMfundo. Unxuse ihhovisi likaNdunankulu walesi sifundazwe, ebelimelwe uMnuz Zakhele Mnqayi, ukuthi liphenye ngokuxoshwa kwalo mfundi liphinde liphenye ngokunyathelwa kwamalungelo abafundi ezenkolo okuthiwa kwenzeka kulesi sifundazwe. UMnqayi uthe uzobhala umbiko ngakuzwe kwethulwa kwikhomishini. “Ngizoxhumana neminyango ethintekayo sibonisane ukuthi singalulungisa kanjani lolu daba. Uma sibuya ngenyanga ezayo ngizobe senginezimpendulo,” kusho yena. UColonel Thembeka Mbele, okhulumela amaphoyisa kulesi sifundazweni, uthe udaba lokushaywa komfundi (19) luyaphenywa ngamaphoyisa asesiteshini saseMkhuze. UMnuz Ellijah Mhlanga, okukhumela uMnyango wezeMfundo eyiSisekelo kuleli,  uthe njengamanje asikho isikhalo esifike kubo mayelana nokugundwa kwabafundi abangamaNazaretha. “Izikhalo ezinjengalezo zifikela emahhovisi ezifunda uma zisombululekile azibe zisedluliselwa esigabeni esilandelayo. “Kungenzeka ukuthi abahloli baye batshele othisha abasuke bephule umthetho ukuthi abapheze, balalele, kodwa lowo mkhuba uphinde uvumbuke kwenye indawo bese kuba sengathi umnyango awenzi lutho. “Mayelana nomfundi ongafundi ngizocela umzali naye aqale kumhloli, thina singangenelala uma engasizakalanga.”