Yize nabesilisa belwa bebanga intombi, uNksz Zola Dudeni oyiPsychologist uthi abafana kuyenzeka badlulise uma bebanga intombi kusajolwa nje. Kwehlukile lokhu kwabesifazane athe ngisho bekade bengabangani uma kuke kwabangwa indoda kuphela konke. Uthe yindlela abadalwe ngayo abesifazane eyenza ukuthi bebodwa bangasekani futhi bangaziboni bebalulekile. Uthe isikhathi esiningi abakwenzayo ukujabulisa owesilisa abazi ukuthi yilona joka abanalo. “Owesifazane wadalelwa ukujabulisa owesilisa ngoba ngisho intombazane ingakwazi ukwenza imisebenzi yasendlini, abadala bayibuza ukuthi iyokwenzenjani endodeni. Lokhu kwenza owesifazane akhule azi ukuthi kumele ajabulise indoda kukho konke akwenzayo. Uma owesifazane ethole ukuthi babanga indoda eyodwa nomunye, ulwisa umnakwabo hhayi indoda." Uveze ukuthi kumele ngabe yindoda okuliwa nayo ngoba iyona eshelayo kodwa akwenzeki lokho. “Kuke kwaduma indaba yokubizana ngo-star kwabesifazane ababanga indoda. Lelo gama alipheli ngisho indoda ingasathandani nabo. Uma abesifazane beke babanga indoda abaphinde bazwane. Abafana kwesinye isikhathi uma bebanga intombi bagcina bezwana bodwa, babone owesifazane kunguye onephutha bambize nangamagama alumelayo." Umbhali uNksz Nancy Roxanne waseKenya, esihlokweni esikhuluma ngombango wamadoda kwi-website, i-Eve Woman uthe kuwubuwula ukuthi abesifazane balwe bodwa. Uthe kumele balwise indoda bobabili.  Uthe indoda emthanda ngempela owesifazane ngeke imbeke esimeni sokuthi kumele ancintisane nomunye othandweni. “Kuyihlazo futhi kwehlisa isithunzi ukubona abesifazane abahle bechitha isikhathi ngokubanga indoda. Abanye bathukana ngisho ezinkundleni zokuxhumana bebanga indoda yona esuke iziphumulele. Uma ujola kumele wazi ukuthi asikho isiqiniseko sokuthi indoda izothembeka kuwena." Ukhuthaza ukuthi uma owesifazane ebamba ukuthi indoda imbhangqile, ungalinge ulwise umnakwenu, ilwa nendoda. Uthe abanye baze baqhoshelane ngokuthi ubani oyintombi yangempela  neshende kodwa iqiniso ukuthi bobabili basuke benziwe izilima yindoda. “Asikho isicoco sokulwela indoda. Kunalokho indoda inibona nobabili ngingaphusile ukuthi ningalwa nodwa nibanga yona.”