Ekhuluma nabezindaba ngemuva komngcwabo wephoyisa uCaptain Dumisani Mhlanzi esigodini saseMbalane, eMuden, izolo, uCele uthe ukhathazekile ukuthi sekuphele isikhathi eside ababulali bakaMeyiwa bengaziwa. “Kuwumsebenzi wethu ukuthi sibafune sibathole abantu ababulala uSenzo, ukuze izwe lazi ukuthi bangobani nokuthi kwakwenzenjani,” kusho uCele. Uthe akhona namanye amacala amaningi angakaphothulwa abasawalandela namanje. “Sizimisele ukuthi amacala angakasonjululwa siwasukumele, yingakho ngihlangane noKhomishana wamaPhoyisa, uGeneral Khehla Sitole, sabonisana ngokumele kwenziwe,” kusho uCele. UCele uphawula kanje emuva kokuba uyise kaSenzo, uMnuz Sam Meyiwa, etshele abezindaba ukuthi ubuyelwe yithemba ukuthi kungenzeka ababulali bendodana yakhe babanjwe njengoba sekubuye uCele. USenzo wabulawa ngo-Okthoba 2014 kubo kwentombi yakhe uKelly Khumalo eVooslorus, eGoli. Sekuphele iminyaka emithathu engatholakali owambulala. Amaphoyisa alokhu ethi asaqhubeka nophenyo kodwa lutho ukubopha. Udaba lokungabanjwa kwababulali bakaSenzo seluqale phansi ngemuva kokuthi umuntu ozibiza ngoNot Advocate Barry Roux ebhale ku-twitter wakhe ethi uyabazi ababulala uSenzo. Emuva kokuphawula kwakhe abezindaba baqale phansi bakhombisa isasasa. Neziteshi zemisakazo zize zabuza abantu ababekhona kubo kaKelly ngesikhathi kubulawa uMeyiwa. Kulabo ababuzwa imibuzo kukhona uLongwe Twala, indodana yomculi odumile, uChicco Twala,  naye uChicco nodadewabo kaKelly, uZandi.