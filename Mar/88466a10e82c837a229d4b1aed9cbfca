UMNYANGO wezeMpilo kuleli uthi abantu kumele bakubuyisele ezitolo ukudla okugayiwe noma bakushise njengendlela yokugwema ukusabalala kweListerioisis. Okhulumela uMnyango uMnuz Foster Mohale uthe abathengi kumele bayiqaphele indlela abalahla ngayo ukudla okugayiwe okuvela kwaRainbow Chicken nakwa-Enterprise Foods okunegcikwane leListeriosis ukuze bagweme ukusabalala kwayo. "Kumele bakubuyisele ezitolo ukudla noma bakushise. Lokhu sikusho ukuze kugwemeke ukuthi kutheleleke abantu abasuke becinga ukudla emgqonyeni,"kusho uMohale. IListeria isibulale abantu abangu 180 kuleli kusukela ngonyaka odlule. NgeSonto uNgqongqoshe wezeMpilo uMnuz Aaron Motsoaledi umemezele ukuthi umsuka wesifo esesibulale inqwaba kuleli, iListeriosis utholakale efemini elisePolokwane lakwa-Enterprise, nelinye ifemu leRainbow Chicken. Ekudleni okubaliwe njengokuyingozi kubalwe u-polony, i-ham, amaviyena, nama-russian. Isitolo esikhulu sakuleli, iShoprite Group, sithe wonke amasuphamakethe aso akhiphe ukudla kwakwaRainbow Chicken nokwakwa-Enterprise Foods emuva kwesimemezelo sikaMotsoaledi. “Sicela amakhasimende abuyise ukudla kwakwa-Enterprise Foods nokwakwaRainbow Chicken okungaba wupholoni, ama-vienna nama-russian. Sizowabuyisela imali yawo,” kusho abakwaShoprite esitatimendeni. Esitatimendeni esithunyelwe kwabezindaba, uMnuz David North, wakwaPick n' Pay, uthe bakukhiphile konke ukudla kwakwa-Enterprise nakwaRainbow ezitolo zabo okuhlanganisa nezakwaBoxer. 