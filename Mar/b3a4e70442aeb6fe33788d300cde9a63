ZIYAQHUBEKA izinkinga ezibhekene noNgqongqoshe woMnyango wezaseKhaya kuleli, uMnuz Malusi Gigaba ePhalamende. UGigaba akafikanga ePhalamende ukuzophendula ngodaba oluthinta umndeni weziqu-mama zakwaGupta. Lokhu sekwenze ukuthi uSomlomo wePhalamende kuzwelonke,  uNkk Baleka Mbete, afake isikhalazo ngokungafiki kukaGigaba osekuchazwe njengokudelela iPhalamende. Bekumele azophendula imibuzo ngokunikeza ilungelo lokuba yizakhamuzi komndeni wakwaGupta eNingizimu Afrika. UNkk Mbete usebhalele iPhini likaMengameli, uMnuz David Mabuza njengomholi wezamaBhizinisi kaHulumeni, ukuthi abhekane nokuhluleka kukaGigaba ukuthi azophendula ePhalamende. I-DA isiphakamise ukuthi izozwakalisa ukungabethembi ubuholi bukaGigaba ePhalamende. Leli qembu lizophinde liphakamise ukuthi uGigaba aphenywe yi-Ethics Committee ngokuholela kwakhe iPhalamende ophathe. UNkk Mbete ukugcizelele ngoLwesine ukuthi usetshele ikomiti elihlelayo ePhalamende ukuthi  uMabuza aluphenye lolu daba. “Ngibhale incwadi (ngoLwesithathu) eya (kuMabuza), ngimazisa ngokungaphatheki kahle kwesiShayamthetho ngokungafiki kule ndlu kwabathile,” kusho uNkk Mbete. Uthembise ukuthi uzolulandela lolu daba ngokuxhumana noMabuza. “Wudaba oluseqhulwini kithina. (UMabuza) uza nendlela entsha yokusebenza,” usho njalo. Emhlanganweni wekomiti lezokuhlela ePhalamende, amanye amaqembu nawo azwakalise ukungaphatheki kahle ngesenzo sikaGigaba, athi kumele abhekane nokuqondiswa ubugwegwe. USotswebhu omkhulu weDA,  uMnuz John Steenhuisen, utshele uNkk Mbete ukuthi ongqongqoshe kumele baqondiswe ubugwegwe ngokungahloniphi kwabo, nokuthi osotswebhu abakhulu kumele baziswe ngalokhu. “Okwenzeke ngoLwesithathu akwamukelekile kwazise bekunemibuzo ebalulekile obekumele iphendulwe ngungqongqoshe,” kusho uSteenhuisen.