Abanye bathi sekuphele izinyanga bengaholi, imali yabo idonswa yinkampani ebolekisa ngemali i-Active Credit  esetshenzelwa yilo wesifazane. Bathi lo wesifazane ubegada abasuke behluleke ukuthola imali ezinkampanini ezimbili ezibolekisa ngemali ezisebenzela kule ndawo bese ecela ukubaboleka imali. UNkk Temekile Nurse Mkhize waseFolweni uthe waboleka uR1 200 kulo wesifazane ngoNovemba. Ngemuva kokuthatha le mali uhola uR400. Izolo, bekungokwesine ekhokha le mali. “Le ntombazane yangisiza, ngidinga imali kodwa manje okungiphethe kabi wukuthi imali isidonswa unomphelo, nayo angisayiboni. Angazi ngizofike ngithini kubazukulu bami abalindele ukuthi ngizobuya negilosa,” kukhala uNkk Mkhize.   UNkk Mana Mvune uthe waboleka uR1000 ngoDisemba efuna ukukhokhela isitokofela ayesikweleta. “Amafomu sawagcwalisela ngaphandle kwesango,” kusho uNkk Mvume. Izolo, isiliphu esiphume emshinini sikhombise ukuthi uno-R1.89 kuphela. Uthe lo wesifazane wayemtshele ukuthi kuzodonswa uR440  emholweni wakhe, izinyanga ezintathu, kodwa kudonswa uR986. “Ngenyanga edlule le nkampani idonse uR986, uR250 udonswa  enye inkampani eyayingiboleke imali phambilini. Namhlanje (izolo) angazi ukuthi kudonswe malini njengoba kuphuma isiliphi esikhombisa ukuthi ngino-R1.89,” kusho yena. UNkk Phakamile Ngcobo owaboleka uR900 kulo wesifazane obehlala ngasemathoyilethi akaholanga ngisho nesenti. UMnuz Anton Mostert ongomunye wabanikazi bale nkampani uvumile ukuthi lo wesifazane usebenzela inkampani yakhe. Wathi inkampani yabo inamahhovisi e-East London kodwa inabantu abasebenza ezindaweni eziningi abangama-consultants. Uthe  abanawo amahhovisi basebenzisa ubuchwepheshe besimanje ukuze amafomu afinyelele enkampanini. “Ngike ngathintwa omunye wabaphathi bale nxanxathela yezitolo ebika ukuthi kunabantu abadala abasala bengenalutho ngemuva kokuboleka imali kithi. Sisalinde asithumelele uhla lwabo bonke abantu abadala abathintekayo ukuze sicubungule ukuthi kwenzekeni. Okwamanje angikwazi ukukunika impendulo egcwele. Ngiyafisa ukuthi ukuqonde ukuthi inkampani yethu isebenza ngokusemthethweni, uma kunobugebengu obenziwayo ngayo benziwa ngumuntu, akathunyiwe yinkampani. Sisazoluphenya lolu daba bese sithatha izinyathelo,” kusho yena. Kuthiwa lo wesifazane ubeneqwaba yama-sim card anezinombolo ezehlukene abezifaka uma kugcwaliswa ifomu enzela ukuthi uma abasehhovisi lakhe beshaya ucingo kuphendule yena,  ezenza oboleke imali. Le nkampani kuthiwa iboleka amakhasimende imali eqala kuR1500 kuya phezulu kodwa yena kunamakhasimende abewaboleka oR500. Imali ebolekwe yikhasimende ifakwa kwiselula kusetshenziswa ubuchwepheshe obungadingi ukuthi ikhasimende libe ne-akhawunti yalelo bhange. Le mali beyifakwa enombolweni yalo wesifazane ayikhiphe bese enika ikhasimende, enye azibambele yona. UNkk Kholeka Msani oyimenenja yenxaxathela yezitolo uthe uqale ukusola ukuthi kunokushaya amanzi ngesikhathi ebona kulokhu kunabantu ababambe ulayini kwesinye sezitolo ebesimkhoselisile. “Ngamxosha ngoba akuvumelekile ukuthi inkampani iqashe indawo ithi idayisa izingubo ekugcineni kubonakale isibolekisa ngemali. Ngimbone esesebenzela emakhoneni khona la ngamxosha, waphumela ngaphandle. Okubuhlungu wukuthi izalukazi uma zingaholile zifika kimi zizobuza ukuthi ukuphi kanti ubengaqashile indawo yokusebenzela lapha ubentshontsha futhi ngamxosha,” UMnuz  Mbizeni Mdlalose okhulumela uSassa esifundazweni ucele imininingwane yabathintekayo ukuze aphenye ngalolu daba.