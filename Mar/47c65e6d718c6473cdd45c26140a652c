Izidumbu zoBandile Mbhele (12), Lwandile Mbhele (10) Siphindile Mbhele (8) noLwandle Mbhele (4) zatholwa zilaliswe embhedeni zambozwa ngengubo zisikwe izindlebe zangakwesokunxele. Isidumbu senye yalezi zingane satholwa sidindilize egcekeni lomuzi. Isolezwe lithole ngomthombo walo ukuthi kuboshwe umalume wezingane owayedabukisa ngesikhathi kwenzeke lesi sigameko. “Uboshwe nomngani wakhe okusolakala ukuthi lesi sigameko wasenza naye. Ngesikhathi kutholakala izingane zishonile wayedabukisa ekhala ngokuthi ubani ongenza into efana nalena kubo bengumndeni kodwa manje kuboshwe yena,” kuchaza umthombo. Okhulumela amaphoyisa KwaZulu-Natal, uCaptain Nqobile Gwala, uthe kuboshwe umsolwa oneminyaka engu-32 oyisihlobo sezelamani. “NgoLwesihlanu umsolwa wokuqala uboshwe esekhaya kubo eNcukeni ngemuva kophenyo olunzulu lwamaphoyisa obelulokhu luqhubekile ngemuva kwalesi sigameko,” kusho uCaptain Gwala. Uthe izolo ekuseni kube sekuboshwa omunye umsolwa oneminyaka engu-48, eLatshoda, ePort Edward. “Bobabili abasolwa bazovela enkantolo yemantshi eRamsgate namhlanje bebhekene namacala amane okubulala,” kuchaza uCaptain Gwala. Imizamo yokuthola unina wezingane ukuze aphawule ngokuboshwa kwesihlobo sakhe ayiphumelelanga njengoba ucingo belukhala lungabanjwa. Ngesikhathi sesigameko kwavela ukuthi izingane bezihlala nonina kuphela nokwavela ukuthi ubebuye azishiye zodwa aye ebumnandini.