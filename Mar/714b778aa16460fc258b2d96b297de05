Esithangamini nabezindaba eThekwini izolo uMosery uthe abantu abawu-1.3 million kwabawu-5.3 million ababhalisele ukhetho eKZN abanawo amakheli, abanye babo banamakheli angaqondile. Uthe bawu-555 979 abantu abangenawo amakheli nhlobo kuthi abawu-832 616 banawo kodwa awaqondile. “Imikhandlu emithathu enesibalo esiphezulu sabantu abangenawo amakheli yiTheku elinabantu abangu-291 005, uMgungundlovu (40 950) neZululand (34 566),” kusho uMosery. Uthe isizathu esidala ukuthi iTheku libe nabantu abaningi abangenawo amakheli wukuthi limumethe abantu abaningi abaqhamuka ezindaweni ezehlukene. Uveze nokuthi bayaphenya ngamakheli abo bonke abantu abavote okhethweni lokuchibiyela esifundazweni ngemuva kokuvela kwezinsolo zokuthi abantu abawu-73 baseJozini babhalisa ngamakheli abangahlali kuwo. Isifundazwe saseGauteng yisona sihamba phambili ezweni lonke ngabantu ababhalisele ukuvota. Unxuse bonke abantu abafisa ukuvota ngonyaka ozayo ukuba bayobheka ukuthi imininginwane yabo iqondile yini ezikhungweni zokubhalisa ngoMgqibelo nangeSonto. “Zonke izikhungo zethu eziwu-4 793 zizobe zivuliwe kule mpelasonto phakathi kuka-8 ekuseni no-5 ntambama,” kusho uMosery. Uthe bazophinde basize labo abazobe bezobhalisela ukuvota okokuqala. “Bonke abantu balapha eNingizimu Afrika abaneminyaka esukela ku-16 abanomazisi abanamagabelo nalabo abanomazisi abangamakhadi banelungelo lokuthi babhalise,” kusho uMosery. Uthe amakhaya ngezinye zezizathu ezidala ukuthi kube namakheli angacacile. “Imizi yasemakhaya ayinawo amakheli acacile yingakho sigcina sinenkinga yesibalo esiphezulu sabantu abanamakheli angacacile abanye abangenawo nhlobo,” kusho uMosery. Uthe nabantu abahlala phesheya bazohlanganyela okhethweni lwangonyaka ozayo. “Neziboshwa nazo ngokunjalo zizokwazi ukuvota,” kusho uMosery. Emahhovisi oMnyango wezaKhaya kuzobe kuvuliwe kule mpelasonto yokubhalisela ukuvota kusukela ngo-8 ekuseni kuze kube wu-5 ntambama. Uthe i-call centre esiza abavoti ngezinkinga ezehlukene ivuliwe. “Ngaphandle kwe-call centre kukhona nenombolo abantu abangathumela kuyona imininingwane yabo uma kukhona usizo abaludingayo,” kusho uMosery. Inombolo yase-call centre ithi 0800118000, iSMS ithunyelwe ku-32810, iSMS ibiza uR1.