USABA ngisho ukubuyela emsebenzini owesifazane wasemjondolo yaseNsimbini, eMayville, eThekwini, osola onogada bakaMasipala weTheku ngokumntshontshela uR11 000 ngesikhathi bediliza umjondolo wakhe ngoLwesithathu. UNksz Thando Mfihlelwa (33) uthi akazi ukuthi uzobabhekelwa ngubani abesifazane adayisa nabo emakethe, eThekwini, ngemuva kokwebelwa imali yesitokofela abekade eyifihle ngaphansi kwamatilasi. Uthe le mali ubeyinikezwe ngoLwesibili ntambama ukuze ayigcinele ukuthi bayovula ibhuku leqembu labo ngoLwesine. “Ngithukile ngoLwesithathu sengifonelwa kuthiwa umjondolo wami udiliziwe. Ngiphuthume endlini ngoba nginovalo lokuthi ngingase ngingayifici imali yesitokofela ebengiyifihlile. Ngivele ngaphelelwa ngamandla uma ngiqhamuka umatilasi wombhede usuncikiswe phansi, kwangicacela ukuthi imali ayisekho,” kusho uNksz Mfihlelwa. Uthe ngoLwesine uthumele udadewabo ukuthi ayochazela amalungu esitokofela ngokumehlele. “Angazi ukuthi labo mama engidlala nabo isitokofela bazokholwa yini ukuthi imali yebiwe. Kwenzeka lokhu sisanda kusiqala isitokofela. Sibawu-11 umuntu ukhokha uR1000 emunye. Besivumelene ukuthi imali soyifaka ebhange, sathi sizoya ngoLwesine ukuyovula ibhuku,” kusho uNksz Mfihlelwa. Uthi uyile emahhovisi kaMasipala weTheku kodwa bamtshela ukuthi ayikho into abangamsiza ngayo kumele ayovula icala emaphoyiseni. Umakhelwane wakhe ocele ukungadalulwa ngoba esaba uthe, naye ulahlekelwe uR300 abewufake ngaphansi kwendwangu yetafula. “Banesihluku laba bantu. Bafike badilize nempahla igcwele phakathi. Bayizigebengu ngoba bayapequlula bathathe imali, amafoni uma behlangana nakho,” kusho umakhelwane. Okhulumela amaphoyisa KwaZulu-Natal uCaptain Nqobile Gwala uthe, amaphoyisa aseCato Manor aphenya icala lokulimaza impahla ngemuva kokuthi owesifazane edilizelwe umjondolo wakhe. Uthe lo wesifazane uveze ukuthi ulahlekelwe yimali abeyifihlile, kwalimala nefenisha yakhe. Luthintwa uphiko lweLand Invasion Unit kuMasipala weTheku, luthe ngeke lukwazi ukuphawula ngezinsolo zokweba, wudaba okumele lubikwe emaphoyiseni. Baqinisekisile ukuthi badilize imijondolo engu-32, bathi basazoqhubeka nokulwa nokuqhwagwa komhlaba kamasipala.