KUBONWA  ngokusa esibhedlela  kumfundi waseMangosuthu University of Technology, uSamkelo Ndlovu (17), okuthiwa ushaywe kanzima ozakwabo ngeSonto eledlule bemsola ngokuntshontsha isikhwama semali komunye wabafundi. Umndeni walo mfundi odabuka eHopewell, eMgungundlovu owenza unyaka wokuqala ezifundweni ze-Information Technology, bathi bafuna ubulungiswa kulolu daba. Uyise uMnuz Nkosinathi Ndlovu uyavutha ngokulimala kwendodana yakhe, uthi isono sayo kwaba ukutholisela ngesikhwama semali kwase kuthiwa isebile. Uthi kuthiwa wasithola isikhwama semali wamemezela efuna umnikazi, wavela wabonga kwaba kuhle kanti uzobuya nequlu labafundi sebezomshaya. Uthi indodana yakhe yashaywa yaze yakhumuliswa yanqunu yamodeliswa isikole sonke kuhlekiswa ngayo. Kuthiwa bamshaya baze bamthela ngensipho yokuwasha izitsha ebusweni bemxhopha ngayo bemkhomba ngesibhamu bemdinda nangomshiza. Uveze nokuthi kumanje indodana yakhe ilaliswe eKing Edward VIII emuva kokuba iPrince Mshiyeni Memorial ithe ayingangayo. “Thina simfice esibhedlela ePrince Mshiyeni esakwazi ukukhuluma washo ukuthi babemklinya ngentambo ye-laptop bethi uyena ohlala entshontsha izinto. “Umbuzo wami uthi, kwakungabizwa ngani amaphoyisa uma kunjalo kungani eshaywe kabi kangaka?’’ kusho uNdlovu Uthe bakhathazekile ngoba udokotela uthe, lo mfundi unenkinga yezinso ezingasebenzi kahle ngenxa yokulimala kabi. Okhulumela isikhungo uMnuz Bheki Hlophe uthe isigameko asikabikwa kubona kodwa uma icala livuliwe, amaphoyisa azosebenzisana nophiko lwabo lwezokuvikela. Okhulumela amaphoyisa KwaZulu-Natal uCaptain Nqobile Gwala, uthi kuvulwe icala lokuzama ukubulala emuva kokuthi umgilwa ehlaselwe ngumsolwa owaziwayo.