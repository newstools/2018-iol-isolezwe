BASOLA  umbango wasembonini yabo abaphathi bamakhaza iNdaleka Funeral Parlour ngemuva kokushiswa kwamahhovisi abo emgwaqeni uMagwaza Maphalala (Gale Street ) eThekwini ngezintatha zayizolo. UMnuz Msizi Gumede, osebenzela leli hhovisi aphinde abe uNobhala Jikelele wenhlangano iCombined Nation Funeral Parlour (Conafpa), uthe bebevele bezithola izinsongo nokwesatshiswa. Uthe ubona ukuthi udweshu lususwa wukuthi baqembuke kwenye inhlangano yabangcwabi eyaziwayo nokungehlanga kahle kuyona. “Kwaba nomsindo kwasolwana ngokudla izimali sagcina sehlukana-ke, nathi sazivulela eyethu inhlangano. Lesi senzo sokushisa amahhovisi yinto esukela lapho vele siyabona. Sithintwe abaqaphi besasiza ukuthi kunekinga ehhovisi asiphuthume khona,” kusho uGumede. Uthe abantu abangamakhasimende abo abehlise umoya ngoba izidumbu aziphazamisekanga ngesikhathi kusha umlilo kodwa kushe indawo ephambili. “Wona phela ububheke khona lo mlilo kodwa washeshe wanqandwa kodwa ukusebenza kuyaqhubeka kanti nodaba lubikiwe emaphoyiseni kuyaphenywa.” Okhulumela amaphoyisa KwaZulu-Natal uLieutenant Colonel Thulani Zwane ukuqinisekisile ukuthi lesi sigameko siyaphenywa. “Kuvulwe icala lokucekelwa phansi kwempahla eliphenywa amaphoyisa esiteshi saseMbilo emuva kokuthi kushiswe impahla,” kusho uZwane. Ngesikhathi sishicilela bekungakaboshwa muntu.