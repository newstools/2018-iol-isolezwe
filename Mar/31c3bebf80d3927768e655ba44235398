UGigaba kubikwe ukuthi uyagula. Amalungu e-EFF uDkt Mbuyiseni Ndlozi nesekela lomholi wale nhlangano uMnuz Floyd Shivambu kuze kwaphoqeleka ukuba akhishwe ePhalamende ngemuva kokuqophisana ngamazwi noSomlomo uNksz Baleka Mbete ngodaba lukaGigaba. Abe-EFF bebekhala ngokuthi uNksz Mbete uvikela uGigaba abamsola ngokuqamba amanga. UNdlozi noShivambu baphakamise ukuthi lolu daba lungadingidwa ngoba uGigaba akekho, banqabile ukuthi iphini lakhe kube yilona eliphendulayo. Khona manjalo, izolo kuvele ukuthi amalungu omndeni wakwaGupta abhalisele ukuvota okhethweni lwangonyaka ozayo kuleli. UGigaba uthumele isitatimende lapho ethe akakaze athole isicelo kuMnuz Atul Gupta noma uMnuz Rajesh Gupta njengoba abakwa-IEC bekuqinisekisile ukuthi * -Atul ubhalisele ukuvota. “Ngifuna ukukucacisa ukuthi ngesikhathi sami phambilini ngiseMnyangweni wezaseKhaya angikaze ngithole sicelo esivela kwabakwaGupta. Ngokokusebenza koMnyango wezaseKhaya asiyikhiphi imininingwane yabantu kodwa ngenxa yesasasa ngalolu daba nginqume ukuthi ngiwuphule lowo mgomo njengoba nginikeza ngemininingwane yomnndeni wakwaGupta,” kusho uGigaba. Uthe ukholwa wukuthi imininingwane ayikhiphile izosiza icacisele abakhathazekile ngalolu daba, iveze nokuthi akusiye owasiza abakwaGupta ukuthi bathole imvume yokuba yizakhamizi zakuleli.