KUFEZEKE  izifiso zamaqembu aphikisayo osekuphele iminyaka zifuna ukuthi obengumengameli wakuleli, uMnuz Jacob Zuma, ayobhekana namacala enkohlakalo nokukhwabanisa  okwavela ukuthi kwaba khona ubushompeshompe obuthinta uZuma kuwona. NgoLwesihlanu oyinhloko yophiko lwezokuShushiswa koMphakathi, uMnuz Shaun Abrahams, umemezele ukuthi uZuma uzoshushiswa ngamacala awu-16 ahlanganisa inkohlakalo, ukukhwabanisa nokushushunjiswa kwemali. “Kumele umthetho usebenze. Wonke umuntu uyalingana phambi komthetho. Sinikezwe amandla ukuthi sishushise noma ngabe ubani ngaphandle kokwesaba nokwenzelela,” kusho u-Abrahams izolo. Uthe sekuyinkantolo eyokusho ukuthi leli cala lizoqala nini ukuthethwa. U-Abrahams uthe uzokwazisa ummeli woMbuso ukuthi asenqabele isicelo sokudluliselwa kwalolu daba phambili. “Ngibonga nethimba elikwazile ukuza nobufakazi ngoFebhuwari bokuthi ngikwazi ukufinyelela kulesi sinqumo,” kuchaza yena. Uthe umazisile noZuma ngesinqumo sakhe sokumbizela enkantolo ngokuxhumana nethimba labameli bakhe izolo ekuseni. Ngokuka-Abrahams, abameli bakaZuma abazange babe nayo indlela yokuthi bangaphikisana nalesi sinqumo asesithathile. Kwenzeka konke lokhu nje, * -Abrahams ubezinikezwe usuku lwangoLwesine njengelokugcina lokuthi aphothule ngalo lolu daba. NgoLwesithathu iCouncil for the Advancement of the South African Constitution (Casac), yehlulekile ukuvimba * -Abrahams enkantolo ukuthi angasithathi lesi sinqumo. Ibeke isizathu sokuthi akanawo amandla okukwenza lokho ngoba naye ulengelwa yifu elimnyama. Ngonyaka odlule iNkantolo ePhakeme yokuDluliswa kwamaCala, yasiqinisekisa isinqumo seNkantolo eNkulu, sokuthi owayekade eyinhloko kaZwelonke yezokuShushiswa koMphakathi ngaleso sikhathi, * -Advocate Mokotedi Mpshe, wenza iphutha ngokwesula amacala enkohlakalo uZuma ayebhekene nawo. Amacala ayebhekene noZuma ahoxiswa ngemuva kokuthi kuvele ukuthi ukubekwa kwakhe amacala kwakunenhlese yezepolitiki. Kwavela ukuthi owayeyiNhloko yezokuShushiswa koMphakathi * -Adv Bulelani Ngcuka, nowayehola uphiko olwalubizwa ngoFezela, uMnuz Leornard McCarthy, babehlela ngasese itulo lokuba uZuma ashushiswe. Amacala ahoxiswa ngaphambi kokuthi afungiswe njengomengameli wezwe ngo-2009.