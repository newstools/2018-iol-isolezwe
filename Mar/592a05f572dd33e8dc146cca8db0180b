Izolo ebengakaziwa amagama abashonile nabalimele kwazise abasebenzi boMnyango wezokuThutha bebesahlanganisa imininingwane yabo. UMnuz Mluleki Mntungwa, obhekelele ezokuxhumana eMnyangweni wezokuThutha KwaZulu-Natal, uthe uNgqongqoshe wezokuThutha, ukuPhepha nokuXhumana koMphakathi uMnuz Mxolisi Kaunda, imphethe kabi indaba yale ngozi.“UNgqongqoshe uyalele abasebenzi ukuthi baqoqe imininingwane yabalimele nabashonile ukuze ezohlangana nemindeni yabo ayiduduze, abone nokuthi uzosiza kanjani. Imphethe kabi indaba yale ngozi ngoba yenzeka sekusondele iPhasika futhi  eLadysmith yilapho ehlele ukuyokwethula khona umkhankaso wezokuphepha wamaholidi ePhakasika,” kusho uMntungwa. Uthe uKaunda uzoqhubeka nokwethula umkhankaso wokuphepha eLadysmith futhi acele abantu ukuthi bagibele amatekisi nezimoto ezisesimweni esifanele ukuthi zingahamba emgwaqeni. “Okwamanje imbangela yengozi ayikaziwa njengoba abasebenzi besaqoqa imininingwane yonke ngengozi, bezama nokusiza abalimele nokuthola izihlobo zabashonile. UNgqongqoshe ufuna ukubuyela eLadysmith ngoba yindawo eke yaba nezingqinamba zamatekisi. Ufuna ukubona ukuthi ukusebenza kuqhubeka kanjani nokuthi abagibeli baphatheke kahle yini bese edlulisa nomyalezo wokuthi baphephe njengoba kuyiwa ePhasikeni,” kusho uMntungwa. Uthe njengoba kusondela iPhasika umthamo wezimoto uyanyuka emgwaqweni bese uba mkhulu kakhulu ngamaholidi alo ngakho kubalulekile ukuthi abantu baqaphele, baqinisekise ukuthi bahamba ngezimoto ezisesimweni esifanele nokuthi balandela imithetho yomgwaqo.