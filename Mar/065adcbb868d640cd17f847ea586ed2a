Lesi sigameko, esishiye amavolontiya angu-12 elimele aze angeniswa esibhedlela sasoSindisweni, senzeke izolo entathakusa. Impi kuthiwa isuswe yindaba yokuqashwa kwabantu ohlelweni lokwakhishwa kwezindlu oluqhubekayo endaweni. Elandisa ngalesi sigameko uSihlalo we-ANCYL ewadini, uMnuz Simphiwe Bhengu, uthe amavolontiya ombutho ezwe kuthiwa kuneqeqebana labantu elisondelene nekhansela uMnuz Linda Majola elihlele ukumisa uhlelo lokwakhiwa kwezindlu. Kuthiwa ikhansela bese liqashe abangani balo kulo hlelo kodwa bamiswa kwaqashwa abanye nokuyiyonanto esuse umsindo. “Thina siye endaweni yesigameko siyovikela labo abaqashiwe ukuthi basebenze kulolu hlelo,” kusho uBhengu. Uthe ngesikhathi sebehamba kuqhamuke uMajola nabantu bakhe babavimba kwabe sekuqala ukuhilizisana okuholele empini. “Ukhansela uyena obesho okuthi akushaywe obani, nonkosikazi wakhe ubeshaya. Kukhona nabebephethe izibhamu abagcine sebeziqhumisa,” kusho uBhengu. Uthe into ebaxabanisa noMajola wukuthi izinhlelo zentuthuko uzenza ezakhe futhi akafuni ukusebenzisana nesigungu se-ANC ewadini. “Thina sithi zonke izinhlelo ezikhona ikhansela alize nazo lizibike esigungwini senhlangano lingakhi izinhlaka ezingekho emthethweni elisebenzisana nazo,”  kusho uBhengu. Uthe enye into ebakhathazayo ukuthi uMajola unikeza umndeni wakhe kubalwa nonkosikazi wakhe amathenda. “Njalo uma kunento ekhona lapha umuntu ophekayo unkosikazi wekhansela abanye abantu abanikwa amathuba,” kusho uBhengu. Ethintwa uMajola uthe isizathu esidala ukuthi angaxhumani nesigungu se-ANC ewadini uma kunezinhlelo zentuthuko ukuthi sesaphelelwa isikhathi. “Mina ngisebenzisana nekomiti lomphakathi okuyilo elisemthethweni futhi uma ngiyisa intuthuko emphakathini angihambisi ngobuqembu ngoba ngimele umphakathi,” kusho uMajola. Uphikile ukuthi nguyena othe akushaywe amavolontiya enhlangano. “Mina bengikude kwenzeka yonke le nto, amaqabane ashaywe ngamalungu omphakathi angafuni ukuthi kuphazanyiswe intuthuko endaweni yawo,” kusho uMajola. Uphikile futhi ukuthi unkosikazi wakhe ubeyingxenye yabantu abashaye amavolontiya. “Unkosikazi wami uzithwele, uselindele ukuteta, akakwazi ngisho ukuphakamisa isandla,” kusho uMajola. Ngesikhathi sokushicilela abashayiwe bebesesesiteshini samaphoyisa beyovula icala. 