Abafundi baka-matric baseSonyongwana High, eseCreighton ngaseXobho, ngo-2017 baphase ngo-91.3% kanti nonyaka lesi sikole sibheke ukuphasa ngo-100%. Lesi sikole, esasungulwa ngo-1983, sinabafundi abangaphezu kuka-900 njengoba singesinye sezikole ezinkulu esifundeni saseMzimkhulu. Uma ungena emagcekeni esikole umqondo wakho uyakhohlwa wukuthi usemakhaya. Uthi ungena nje uxhumeke kwiWiFi, kunamathoyilethi  ashaywayo kukhona nendawo enkulu  enamakhompyutha ane-internet. Muva nje isikole sinikelelwe yinkampani iRheinmetall Denel Munition (RDM) ngamabhayisikili angaphezulu kuka-900. Le nkampani eyenza iziqhumane, enamabhanoyi ezimpi neyenza izinto ezehlukene zokuphepha, yaqoka ukusiza lesi sikole kusukela ngo-2016. Isixhase ngezinsiza kufunda ezizosiza abafundi bathole imfundo engcono. Uthishanhloko, uMnuz Sifiso Xulu osephathe kusukela ku-2015, utshele Isolezwe ukuthi isikole sake saba kwezihamba phambili ngo-1990 kodwa sabuye sacwila njengoba yena esithole abafundi baka-matric bephasa ngo-42.3%. Ngesikhathi lwethulwa ngokusemthethweni uhlelo lwamabhayisikili ngoFebhuwari, nonyaka, omunye wabazali abakhuluma emcimbini uMnuz T Mtolo wathi base bebhekene nenkinga yokuba isikole sabo sivalwe ngenxa yemiphumela engemihle. “Sase sibhekene nengwadla yokuvalwa kwesikole uma singatholi imiphumela engcono ngoba bonke abazali base bekhipha izingane zabo beziyisa kwezinye izikole eziseduze befuna zithole imfundo eseqophelweni eliphezulu. Manje bonke abafundi babuyile kufundwa ngendlela eyisimanga. Siyaziqhenya ngesikole sethu,” kusho uMtolo. Isikhulu esiphezulu senkampani exhasa isikole, uMnuz Norbert Schulze, sasuka eKapa sazifikela qathatha kulesi sikole sizobheka ukuthi bonke abafundi bawatholile yini amabhayisikili njengokwesithembiso. “Kwasiphatha kabi ukuthola ukuthi kunabafundi abahamba amahora amabili nangaphezulu beza esikoleni. Sacabanga ukuthi kumele silekelele ngezokuthutha. Sathola ukuthi basuka ezindaweni ezihlukene kakhulu nobekungenza kube nzima ukuba bathuthwe yibhasi elilodwa.  Amabhayisikili azoba yifa labafundi ngoba uma sebephuma esikoleni bazophuma sebenento okungeyabo, ibhayisikili angalisebenzisa ukuthuthukisa impilo yakhe,” kusho uSchulze. Inkampani yabo yanikela nangamakhompyutha angu-40 nezindlu ezincane. Ukuze izindlu ezincane zisebenze kwaphoqeleka ukuba baqale uhlelo lokufaka amanzi esikoleni. Amanzi asesiza nomphakathi wakule ndawo. Ngaphandle kokulethelwa izinsiza kodwa kukhona namathuba emisebenzi afika neRDM eqashe onogada abagade amakhompyutha, abazolungisa amabhayisikili nababhekele iWiFi nokusebenza kwamakhompyutha. Ngaphezu kwalokhu, umfundi * -Ayanda Ngcobo, owayefunda kulesi sikole, ufundiswa yile nkampani mahhala izifundo zobunjiniyela. Baningi nabanye abafundi abangazibeka kule nhlanhla njengoba inkampani izinikele ekusizeni noma yimuphi umfundi ophasa ngamalengiso. UThembeka Mbhele (17) noBaphiwe Shezi (17) abafunda uGrade 12 bathe kubenza babe nentshisekelo yokusebenza ngokuzikhandla ukulekelelwa yile nkampani. UThembeka, ofisa ukuba udokotela, uthe ukunikezwa amabhayisikili kuzomsiza azivocavoce nokuzokwenza umqondo wakhe uhlale ukhaliphile. “Ukuba sesikoleni esifana nesethu kusenza sifune ukusebenza kanzima. Othisha nenkampani esixhasayo bayasigqugquzela ukuba sithole * -100% wemiphumela kulo nyaka.” UBaphiwe ofuna ukuba ummeli wezepolitiki uthe njegoba bekulesi sikole abakuzwa nhlobo ukuthi basemakhaya. “Sike safundiswa umuntu kwiSkype sisebenzisa i-Internet, sikwazi ukufaka izicelo zokuya emanyuvesi, senza konke silapha esikoleni. Ukuya edolobheni uyokwenza lezo zinto kubiza imali enkulu. Sinenhlanhla yokuba nesikole esifana nalesi. Sifuna ukwenza kahle kuneminyaka edlule ku-matric walo nyaka,” kusho uNksz Shezi. USihlalo wesigungu esilawula isikole, uMfundisi Erick Ntuli, uthe kuyintokozo ukubona abafundi bengahlukile  kwabavela emadolobheni njengoba benamathuba afanayo futhi bethola nemfundo esezingeni. “Ukufika kosizo lwale nkampani (RDM), kwasivusa emaqandeni sathola izinto eziningi ezisiza abafundi bethu. Ukufika kwamabhayisikili kuzosiza ekulweni nesihlava sokufika sekudlule isikhathi sokufunda esikoleni,” kusho uNtuli. Abafundi besifazane abaningi batshele Isolezwe ukuthi njengoba sebezohamba ngamabhayisikili kungenzeka ukugqoka iziketi kubaphazamise. UNtuli uqinisekisile ukuthi udaba lomfaniswano luzobhekelwa njengoba kukhona umfaniswano wasebusika lapho kuvumelekile khona ukuthi abafundi bafake ama-tracksuit. UXulu uthe njengoba sebehambe ibanga elide ukuze bafike kuleli zinga, asebekufisa ukuthola * -100% bese beqhubeka nokwenza kahle ukuze bakhiphe izifundiswa zendawo bashintshe nempilo yabafundi balesi sikole. “Asifuni nje kuphase wonke umfundi kodwa sifuna baphase ngamalengiso ukuze baye emanyuvesi benze kahle babuye bathuthukise umphakathi. Sifuna abafundi bethu babe yisibani esizokhanyisela wonke umuntu,” kusho uXulu.