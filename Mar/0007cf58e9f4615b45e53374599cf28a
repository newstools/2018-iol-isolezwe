USEPHENDUKE  isilomo uNkanyiso Buthelezi , ongumqeqeshi we-hockey esikolèni sodumo saseNanda esaziwa ngeNanda Seminary. Lensizwa eneminyaka engu-23, ithi umphakathi awuwuvali umlomo ngamagalelo ayo ekuthuthukiseni izinga lomdlalo we-hockey emphakathini njengoba waziwa ngokuthi ngowabantu bebala elimhlophe. Uthando lwakhe lwalo mdlalo lisuka kude njengoba laqala esenza amabanga aphansi eBonisanani Primary, okuyisikole esiseNtuzuma esigcemeni sakwaG. Akugcinanga lapho njengoba wagcina esethole umfundaze kwezinye zezikole zabadla izambane likapondo saseMhlanga esaziwa ngeNorthwood High nakholelwa ukuthi samsiza kakhulu ngokuthuthukisa izinga lakhe njengomdlali. INanda Seminary izoqala imidlalo yeminyaka yonke ebizwa nge Spar School Girls Hockey Challenge lapho bezobe beqhudelana nezikole eziyisithupha ezisenkabeni yeTheku okubalwa kuzo iDurban Girls High, Durban Girls College, Hoerskool Port Natal, Maris Stella, Ridge Park High neSt Henry. Lo mqhudelwano unamuhla use-3 Schools’ Trust astroturf, eGlenwood. “Ngicabanga ukuthi kumele sikushintshe ukuthi sibukele i-hockey njengomdlalo wabantu abamhlophe. Ngiqala ukuzibandakanya nalo mdlalo ngike ngabhekana nezingqinamba zokubukwa ngelinye iso emphakathini engiwakhele ngenxa yokuthi bebengaqondi kahle. Izinto seziqala ukujika manje njengoba kwezinye izikhathi ngimiswa abantu ubuthaphuthaphu befuna ngibacobelele ngolwazi enginalo nglo mdlalo,” kusho uButhelezi. Uthi yize ewumuntu omatasa ngenxa yomsebenzi njengoba engumabhalane kuMasipala weTheku kodwa akumkhinyabezi ukuthi aphinde adlalele ikilabhu yangakubo i-Ink Hockey Club edlala ngaphansi kwesigaba esiphezulu kwi-Durban Central. Ukumela iqembu lesifundazwe iKwaZulu-Natal Hockey team, ngonyaka ka-2006 kwezinye zezinto eziyohlezi zimthokozisa kakhulu. Ukumela iqembu lesizwe kuseyiphupho alibona lisazofezeka njengoba ekholelwa kuthi iminyaka isangakuyena nanothando analo lalo mdlalo. Uzibophezele ekuqhubekeni nokutshala ulwazi emphakathini awakhele nawubona usukhombisa olukhulu ugqozi muva nje. Mekubalwa nabanye abantu asebenze lomdlalo wazakhela idumela eNanda alisali igama likaBongi Gabuza oqeqeshwa nguye uButhelezi. Le ntokazi edabuka eStanger KwaDukuza ikholelwa wukuthi kwayisiza kakhulu ukufunda esikoleni zabebala labamhlophe nekwenza yagcina isizibandakanya nalo mdlalo. Uthi waqala lomdlalo esaneminyaka eyisikhombisa esenza amabanga amancane eDarnall Primary School wangaphinda wabheka emuva kusukela lapho. “Uma ngikhuluma iqiniso, ngifike eNanda ngathola liphansi kakhulu izinga le-hockey ngoba besijwayele ukudlala nabantu abasezingeni kakhulu. Ushintsho lukhona impela kodwa kuzothatha isikhathi kuthi libe ngelincomekayo,” kugoqa Gabuza, owenza unyaka wesithathu enyuvesi yaseNingizimu Afrika ( Unisa) kwiziqu zobuthishela. Ukholelwa wukuthi uhulumeni akenzi lutho ekuxhaseni lolu hlobo lomdlalo ezindaweni zasemalokishini nabona kuyingqinamba eyenza lo mdlalo ungathuthuki ngalendlela elindelekile. Lo mdlali odlala emuva usehlale iminyaka emibili neNanda Seminary Hockey team nanethemba lokuthi libukeka liqhakazile ikusasa lalo mdlalo emphakathini njengoba uthando lwawo luqubuka mihla namalanga. Ngeminye imininingwane ungalandela ikhasi lomqhudelwano  le-Facebook .