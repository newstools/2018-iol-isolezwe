Abahlala kule ndawo bathi sekuphele isikhathi eside umasipala engabugundi utshani kule ndawo, amanzi ayageleza sekuze kwadaleka amaxhaphozi adala  omiyane. UNksz Amanda Nzimande osekomitini labahlala kule ndawo  uthe bambalwa abahlala kule ndawo abangakaze balale nenyoka endlini. “Le ndawo inesikhotha, udoti ongalandwa ubiza amagundane. Uma kunamagundane amaningi endaweni nakanjani izinyoka nazo ziba ziningi. Ayisaphathwa eyomiyane abadalwa ngamaxhaphozi  akule ndawo. Ibuhlungu impilo esiyiphilayo sesize sikhumbule emijondolo esakhishwa kuyo. Sasicabanga ukuthi sizothola izindlu ezingcono kodwa akwenzeki,  sizithola sihleli kule ndawo  iminyaka eyisishiyagalolunye. Noma ngubani ofuna ukuzokwenza isithembiso uza lapha simlalele ahambe angabuyi,” kusho yena. Uthe sebekhathele nokumasha bezwakalisa ilaka labo ngoba bahlakazwa ngezinhlamvu zenjoloba. Nyakenye uthe iMeya yeTheku, uNkk Zandile Gumede, yabatshela ukuthi le ndawo iyingozi akumele kuhlale kuyo abantu ngoba ihlale ihlaselwa yizikhukhula, yathi  ucwaningo lwabo lubakhombisile ukuthi lokhu kuzohlale kwenzeka. “Sasizitshela ukuthi kuzosheshiswa uhlelo lwezindlu kodwa lutho. Akukaze kuphume muntu kule ndawo ngemuva kwalokhu,” kusho yena. UNksz Pamela Sithole ohlala kule ndawo uthe bahlala becuphe ngamabhakede  okukhongozela imvula uma lina. “Umasipala wasakhela amathoyilethi kodwa iningi lawo awasebenzi, amanye awasashayeki, amanye akufinyeleleki kuwo ngoba kunamaxhaphozi anomiyane. Izingane zethu zinotwayi, abantu abadala nabo bayagula ngenxa yokungahlanzeki kwendawo,” kusho yena. UNksz Tozi Mthethwa, okhulumela uMasipala weTheku, uthe umasipala wakha izindlu ezingolindela ezingaphezulu kuka-700 kule ndawo ngo-2009. Njengamanje bangaphezulu kuka-320 abebekhoseliswe kuzo asebethole izindlu zomxhaso eCornubia. “Sebengu-445 abantu abasalinde kule ndawo. Indawo yaseSiphingo inenkinga yokuzwela uma linile. Abasasele bazosuswa kule ndawo bakhelwe enye indawo yokulinda esendaweni ephakeme ekhona eSiphingo, kuze kube kwakhiwa izindlu zabo. UMasipala weTheku uzothumela iminyango eyehlukene yawo kule ndawo kuyohlanzwa kuphinde kufuthwe. Uphiko olulwa nezinambuzane nalo luzofika  luzobhekana nenkinga yezinambuzane,” kusho uNksz Mthethwa.