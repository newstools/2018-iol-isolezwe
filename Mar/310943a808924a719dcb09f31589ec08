UNosifundo Nxumalo, waseNgome, KwaSokhulu  uminze emfuleni uMsunduzi ngoMgqibelo ezama ukuwela elandela ezinye izingane ebeziyokha umoba. Kuthiwa unina omncane (13) naye ofunda kuso lesi sikole ubemyalele ukuthi asale ngaphesheya ngesikhathi yena nomgani wakhe bewela ngesikebhe beyokha umoba. UNksz Zanele Nxumalo ongumamomkhulu kamufi uthe la mantombazanya angabangani athi ezwe umufi ekhala kwathi uma ebheka ambona eshona evumbuka emfuleni. “Bathe ubememeza unina omncane. Obemenyezwa ubuyele emfuleni wangabe esasigibela isikebhe ethi uzama ukuhlenga ingane yakubo naye wacishe waminza. Usizwe umngani wakhe omnike induku wathi akabambelele kuyo wabuyela esikebheni bagwedla babuyela ekhaya," kusho yena. Uthe izingane ziphume ekhaya zanyenya zingafuni ukuthi umkhulu wazo azibone. Zitshele ezinye izingane ukuthi ziyokha ugwava. Kuthe seziwukhile zahalele umoba obungaphesheya komfula.Imeya kaMasipala uMfolozi, uMnuz Simangaliso Mgenge, obesethimbeni ebelehla lenyuka osebeni lomfula izolo kufunwa  ingane, uthe ithimba lezimo eziphuthumayo libizwe ngoMgqibelo. “Umtshuzi uthe uma ethi uyaqala ukubheka wabona kuvela izimvubu ebezilokhu ziveza amakhanda kancane ngaphezu komfula. Uthe akuphephile ukuthi kube nomuntu ongenayo uma kunje ngoba kulo mfula kukhona nezingwenya futhi bese kuqala ukuba mnyama. Umphakathi uvukele khona ekuseni (izolo) wayohlala osebeni lomfula ulindile. Kuthe uma kuphakama ilanga engafiki umtshuzi izinsizwa zendawo zangena emfuleni zabheka. Akuphelanga isikhathi eside zaphuma nesidumbu sengane,” kusho yena. UMgenge uthe bazowulekelela  umndeni ngokufihla ingane. UColonel Thembeka Mbele wamaphoyisa esifundazweni uthe baphenya ngokuminza kwengane.  