IPhini likaNobhala we-ANC uNksz Jessie Duarte, lithe yimbundane ukuthi leli lizofana neZimbabwe. “Uma kuthathwa umhlaba ngaphandle kwesinxephezelo ngeke kube wumgomo we-ANC kuphela kodwa kuzoba okazwelonke. Ngeke kuphazamiseke ukukhiqizwa kokudla,” kusho uNksz Duarte esithangamini sabezindaba eGoli izolo. UNobhala jikelele uMnuz Ace Magashule, uncome iPhalamende ngesinqumo sokuthi liyalele ikomiti elibheka ukubuyekezwa koMthethosisekelo ukuze kusheshiswe indaba yokubuyiswa komhlaba. Uthe lokhu kubuyekezwa kumele kufake indaba yokubuyiswa komhlaba ngaphandle kwesinxephezelo njengoba kwanquma ingqungquthela ye-ANC eNasrec nyakenye. “Siyathemba ukuthi uhlelo oluzoqala lokubuyiswa komhlaba luzokwesekwa ngabantu bakuleli. Uhlelo lokubuyiswa komhlaba kumele lwenziwe ngendlela, kube nemigomo ezobekwa, kwakheke amathuba emisebenzi,” kusho uMagashule. Uthe bayawahlonipha amakhosi,  bazokhuluma nawo njengoba kunezikhalo ngendaba yokuthi kudliwe umhlaba. UMnuz Fikile Mbalula, inhloko yezokhetho kule nhlangano, uthe kumele lusheshiswe olukubuyiswa komhlaba. Ekhuluma ePhalamende izolo njengoba bekunomhlangano weNdlu yabaHoli boMdabu, uMengameli uMnuz Cyril Ramaphosa uthe phansi amaphaphu, ngalolu daba. “Ukulima kuzoqhubeka. Sizolusingatha ngendlela njengoba sihlale senza lolu daba. Sizoxoxa sithole isisombululo siyizwe.” Uthe kukhona abathumela imiyalezo kwamanye amazwe, bathi abasaphephile kuleli. UMagashule wethule uMbalula, uMnuz Senzo Mchunu obhekele ukukhankasa, uMnuz Zizi Kodwa ozozinza ehhovisi likamengameli we-ANC abhekele ukusebenza kongqongqoshe nokuthi izinqumo ezithathiwe yinhlangano ziyafinyelela kuhulumeni njengabantu abazosebenza ngokugcwele eLuthuli House. UKodwa uthe kusazobonakala namanye amalungu esigungu esiphezulu eLuthuli House njengoba befuna ukuqinisa ukusebenza kwenhlangano. “Sizobe sibheka umsebenzi wamakhansela, ongqongqoshe nezimeya. Sifuna ukuthi uma siya kubantu sazi ukuthi yikuphi okungenzeki nabantu abangasebenzi,” kusho uKodwa. UMagashule uthe bazonxenxa ababengomengameli be-ANC asebathatha umhlalaphansi ukuthi basize inhlangano njengoba kwakhiwa ubumbano. “Sizokhuluma noMbeki (Thabo) kanjalo noZuma (Jacob) noMnuz Kgalema Motlanthe ukuthi basisize njengoba sibumba inhlangano. Balinde thina ukuthi sibatshele ukuthi benzeni,” kusho uMagashule. UMagashule uthe uRamaphosa wakhuluma nabaholi be-ANC ngaphambi kokuba enze izinguquko kwiKhabhinethi. “Ikhona intsha kwiKhabhinethi, uGigaba (Malusi) Manamela (Buti) Kubayi (Mmamoloko Kubayi-Ngubane). Intsha ikhona futhi ejutshiwe esesigungwini esiphezulu njengoMaine (Collen) obhekele esinye sezifundazwe ngakho intsha imelekile.” Usho lokhu ngemuva kwesikhalo ophikweni lwentsha lwale nhlangano ukuthi alumelwe kwiKhabhinethi njengoba kwenziwe izinguquko.