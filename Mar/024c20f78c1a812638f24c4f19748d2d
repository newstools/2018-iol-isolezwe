Kuyakhathaza ukuthi uma ufunda noma yiliphi iphepha uthola ukuthi umuntu othize akayiholi imali yakhe yesibonelelo, uthole ukuthi akaholi ngesizathu esithize futhi sekunesikhathi eside engaholi. Kwesinye isikhathi kuze kungenelele ihhovisi elikhulu bese-ke kuyima esizakala. Umbuzo enginawo kulolo daba owokuthi basuke bengakwazi yini kulelo hhovisi ukusiza lowo muntu? Zonke izikhungo zikahulumeni zinabaphathi balapho futhi izinombolo zabo kumele zinamathiselwe ezindongeni ukuze kuthi uma ngingasizakali ngimfonele eze kimina azothola ukuthi angangisiza kanjani-ke yena uma abasebenzi bakhe bengangisizi. Abaphathi abaningi kabafuni izingcingo zabo zaziwe ikakhulukazi izinombolo zomakhalekhukhwini bese bephika ngokuthi bazothi akusibona abakahulumeni owakhe ngqo ngeke akwazi ukunikezela ngayo kukhulunywe izinto ezithinta umsebenzi. Kubukeka abanye babaphathi bengenalo uthando lokusiza umphakathi kodwa baba khona emsebenzini ukuze kushone ilanga, kuphele inyanga ahole, abanye bayagaxwa kuthiwe uyobona khona bayokufundisa ozobafica khona. Kunabasebenzi abangakwazi ukuthi uma umthumelele i-email asho ukuthi uyitholile udaba lwakho uyalulandela uzobuyela kuwena maduze. Kabakwazi ukubaluleka kwe email nomsebenzi wayo. Uma umsebenzi eziba ama-emails kumele axoshwe ngoba kusetshenzwa ngawo, omunye uye athi akayitholanga ebe eqamba amanga. Kunabasebenzi abangazihluphi ngokufunda ama-emails, okuthi uma ewavula acikwe nje wukuthi maningi bese  engawafundi. Kuyingozi ukuthunyelelwa i-email bese uyayiziba ekubeni ungayazi ukuthi ikhuluma ngani. Abasebenzi bakahulumeni abaningi kabanalo ulwazi lokubaluleka kokuza komphakathi uzofuna usizo kubona, bheka nje uma singezi kusho ukuthi lowo msebenzi uholela amahhala nomsebenzi wakhe ungaphela. Kunalabo basebenzi othi uma ungena ehhovisi lakhe avese asukume athathe ifayela akhombise ukuthi usephuthuma emhlanganweni bese ethi ubobuye umthinte kodwa uthole ukuthi akukho mhlangano aya kuwona unqena ukukusiza. Ngingathokoza uma wonke amaphepha, ngisho imisakazo nethelevishini, kube nesikhala lapho kuzobhekwana khona ngqo nezikhalo zomphakathi. Ake ngilinganise nje ukuthi eMnyangweni wezaseKhaya kuhleze kunezinkinga zakhona lapho abantu bengawatholi amapasi ngezizathu ezithize., Lolo daba bese lufakwa ephepheni noma emsakazweni lungamelwe yihhovisi elikhulu kuze kube luyaphothulwa, uma lungakaphothulwa luvele lusho nokuthi inkinga iqale nini. Lokhu kuzosiza ngokuveza lowo mnyango kubonakale ukuthi unalo yini usizo emphakathini. Kunezindaba ezibuhlungu ezivela ephepheni bese uzwa izikhulu zithembisa, akube kusalandeleka ukuthi izethembiso zafezeka yini noma cha. Kuyadabukisa ukuthi kunabantu abangawatholi amapasi abo asebeneminyaka bewafuna. Kunabantu abangaholi kwaSassa osekuphele iminyaka. Ngisho ngabe kunaziphi izizathu kodwa ekugcineni kumele abantu basizakale. Uke ufunde ephepheni ngomuntu othi kuthiwa eMnyangweni wezaseKhaya sewashona kodwa ebe ephila. Akukaze kuzwakale ukuthi wavuswa yini kwabafileyo. Kunezindaba ezibuhlungu esigcina singazwanga ngesiphetho sazo. Ngiyafisa ukuthi uhulumeni athenge isikhala emaphepheni, emisakazweni nakwithelevishini lapho okuzobhekwana ngqo nalezi zinkinga. Kunabantu ababesebenzela uhulumeni bashona noma bayeka, izimali zabo kabazitholi futhi ukulandela sekubacikile abanye bakhetha ukuvele bayeke ngoba kuyacika ukwehla wenyuka ngenkinga ongayidalanga wena. Kubuhlungu ukubona ugogo noma umkhulu ekhala ethi akaholanga kanti nomabhalane kabamsizanga. Igama elithi mabhalane selaba yisiqalekiso. Omabhalane bayazazisa abasenasineke, abayilalelisisi inkinga yomuntu omdala kanti umuntu omdala udinga uthando uma umsiza, ube nomusa kuyena umncokolise ukuze uthole nezibusiso. Bayahlushwa abantu lapha emnyango. Lokho sengike ngazibonela kona ngalawa awami amehlo. Bakhona abasebenzi bakahulumeni wethu abasebenza ngendlela encomekayo nesezingeni eliphezulu kakhulu bezikhandla. Kumele ke siziqhenye ngabo ukuze nalabo abavilaphayo bakhuthazeke.  Oâ€™Brien Gcabashe INANDA