Kuthiwa uNkk Hlakaniphile “Thole” Ngcongo ubehleli nendodakazi yakhe nabazukulu abathathu ngesikhathi kungqongqoza umuntu ngoMsombuluko ngemuva kwehora lesikhombisa ebusuku. Omunye wabazuluku (2) kuthiwa ubehleli eduze kwakhe ngesikhathi edutshulwa kodwa wangalimala. Umakoti wakwakhe, uNkk Ntombikayise Ngcongo owakhe eduzane nalapho okuhlala khona umamezala wakhe namanye amalungu omndeni uthe bathole ucingo luvela kudadewabo selubabikela ukuthi umamezala wakhe usedutshuliwe. “Siphuthume ekhaya safica izingane zikhala egcekeni, umama elele kusofa eseshonile. Ubenamanxeba, elokudutshulwa esihlathini nasezandleni. Uma sithola kuthiwa kufike umlisa ongaziwa othe ufuna ukuzohlola kodwa umama wathi ucela abuye ngakusasa ngoba akahloli ebusuku. Lo muntu ungene wahlala kusofa nabo kwangathi uyezwa ngesikhathi kuthiwa akabuye ngakusasa. Uthe uma eseyophuma ngomnyango wakhipha isibhamu wadubula umama,” kusho uNkk Ngcongo. Lesi sigameko sishiye umndeni namalungu omphakathi beshaqekile njengoba kuvele ukuthi bekungekho umuntu abexabene naye. Umyeni kamufi, uMnuz Gcinangaye Ngcongo uthe namanje usadidekile ngokubulawa kukankosikazi wakhe. UNgcongo obengekho ngesikhathi kwenzeka lesi sigameko uthe lo mlisa obengazimbozile ubuso udubule umkakhe ngisho esebuza ukuthi wenzeni kuyena. “Izingane ziyasho ukuthi kwale noma esembuza ukuthi wenzeni kodwa waqhubeka wamdubula wangasho lutho. Bathi bekungumfana osemncane obukeka sengathi ubengakahlanganisi neminyaka engu-30. Angazi namanje ukuthi yini engabe yenze lo muntu enze lokhu akwenzile. Usilimazile nje ngakwenzile ngoba ziningi izinhlelo ebesinazo ezithinta umndeni eseziphazamisekile ngenxa yalesi sigameko,” kusho uNgcongo. Uthe bebelungiselela ukwamukela umbondo obuzolethwa ngumakoti wenye yamadodana akhe nobekufanele ube emasontweni amabili azayo. Uthe bebehlele nokwenza umcimbi wokungenisa unina (kaNgcongo) ekhaya nokuwumcimbi athe umkakhe ubeseqokelele imali yawo. Ngaphandle kwalokhu uthe kunzima kubona bewumndeni ukuthi bamukele okwenzekile. Umfowabo kamufi, uMnuz Zisebenzele Sithole uthe udadewabo omncane bekungumuntu obengenanxa namuntu nobengakaze ezwe kuthiwa kukhona axabane naye. “Kubuhlungu kithina sonke singumndeni. Okunye okusiphatha kabi ukuthi udadewethu uke wagula nyakenye wasinda kodwa manje usebulawa ngesihluku esinjena. Kungcono ukube ubeshone ngokugula ngabe siyaxola,” kusho uSithole. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi amaphoyisa aphenya icala lokubulala nokuthi akukaboshwa muntu mayelana nalesi sigameko.