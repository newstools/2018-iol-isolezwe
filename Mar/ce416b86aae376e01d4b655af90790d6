Phakathi kwemibuzo evukayo yilena: Kungani u-Abrahams ethathe lesi sinqumo? Kungani isinqumo esifana nalesi sithathwe uZuma esanda kushiya ekubeni ngumengameli wezwe? Sisho ukuthini lesi sinqumo? Ukuphendula umbuzo wokuqala, omunye uzothi u-Abrahams wenza ubulungiswa. Abanalombono bawubheka njengokhombisa ukuzimisela ngomsebenzi wakhe. Kimina zimbili izizathu ezenze u-Abrahams wathatha lesi sinqumo. Esokuqala yingcindezi akade ebhekene nayo esuka emaqenjini aphikisayo, amalungu e-ANC nezakhamuzi zezwe, nalabo abazimisele ngokubethela isipikili sokugcina kuZuma. Isizathu sesibili ukuthi kwayena u-Abrahams uhleli ngesinqe esisodwa njengoba isikhundla sakhe sizulelwa ngamanqe. Ngaleyo ndlela uzama ukuzivikela yena uqobo. Maqondana nombuzo wesibili kunabazothi kuqondene nokuthi ubufakazi okade bufunwa buvele ngesikhathi uZuma esezophuma esihlalweni kanti vele iNPA isizokhipha isinqumo sayo. Kungenzeka kube khona okubambekayo kulo mbono. Ngokubona kwami isizathu esimqoka ukuthi kunababona ukuthi njengoba uZuma engaseyena umengameli we-ANC nowezwe, amandla akhe asemancane. Okwesibili ukuthi abantu abaningi ababehambisana noZuma ngo 2007-2009 manje bacula elinye iculo. Okwesithathu, u-Abrahams nabanye bayamesaba uRamaphosa kanti futhi abanye bezama ukuthi abethembe. Umbuzo wesithathu yiwona engizogxila kuwo. Ukubuyiswa noma ukuvuswa kwalamacala kusho izinto eziningi. Phakathi kokunye singabala lokhu okulandelayo: -Ukusebenza ngokungenzeleli kwengalo yomthetho; -Ukukhombisa ukuthi ingalo yomthetho yinde; -Ukulalela izimvo zabantu; -Yimiphumela yokusebenza kwamaqembu aphikisayo ephalamende, ikakhulu i-DA; -Ukunikeza uMnu. Zuma ithuba lokuhlanza igama lakhe; -Ukucindezela uZuma nokumlulaza esizweni nakumazwe omhlaba; -Ukuqeda ukuqagela ngokuthi ingabe lezi zinsolo ziyiqiniso yini noma cha. Kuyiqiniso elingephikwe ukuthi zonke lezi zizathu zinakho okuphathekayo. Kodwa ngizozigoqa ngezimpendulo ezimbili. Eyokuqala ukuthi lokhu kusho injabulo kulabo okukade babefuna ukuthi uZuma ashushiswe, hhayi ngoba befuna kwenzeke ubulungiswa kodwa ukuze kufezeke izinhloso zabo zepolitiki. Okwesibili, lokhu kusho ukudumala nokucasuka kulabo abezwelana noZuma obelokhu elandelwe ngabezindaba. Kulabo abajabulayo, kungenzeka ukuthi basheshe bahleka kwasho ingoma kaDonny. Amalungiselelo alokhu kushushiswa azothatha isikhathi eside. Kwalona icala liyodonsa iminyaka. Kulabo abahambisana noZuma, sekucacile ukuthi ukugwema inkantolo ngalolu daba akusekho. Kodwa-ke lokho akusho ukuthi impi iphelile. Eqinisweni uZuma udinga uxhaso kakhulu manje kunango 2007-2009 ngoba usephendukelwe ngisho ngamanye amalungu eqembu lakhe - osomathuba! Mangigcine ngokusho ukuthi ubulungiswa ekuqulweni kwaleli cala yikhona okuzosho ukuthi isimo siyazinza yini ezweni noma kusuka uthuli lwezichwe. Ngamafuphi, ijaji elizosingatha lolu daba kanye nabasizi balo kuzodingeka kube ngabantu abawazi kahle umsebenzi wabo nabangathengeki kalula. Ofakazi kuzodingeka kube ngabantu abayaziyo into abayikhulumayo. Kuyoba kuhle uma kwenziwa ubulungiswa ngaleli cala. Kodwa uma kudlalwa ipolitiki, kuyoba yihlazo kubona bonke abathintekayo kuloludaba. * USolwazi Bheki R. Mngomezulu usophikweni lwezifundo zepolitiki e-University of Western Cape.