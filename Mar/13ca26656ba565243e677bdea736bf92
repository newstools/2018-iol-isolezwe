Ngaphambi kokuthi amiswe emsebenzini uMoyane ngeledlule wachitha izinsolo ayezibekwa yiDA zokuthi abangani bakhe nabanye osomabhizinisi bashushumbisa imali. IFinancial Intelligence Centre (FIC) okuyisikhungo esibheka ukuhamba kwemali ezweni yaveze ukuthi iNew Integrated Credit Solutions (NICS), ikhokhe u-R600 000 kwi-akhawunti yesinye sezikhulu zakwaSars, uMnuz Jonas Makwakwa. Kuthiwa owayeyiChief Information Officer eMnyangweni wezaseKhaya, ophinde abe ngumngani kaMoyane, uMnuz Patrick Monyeki, ungomunye wabanikazi beNICS ebalwa nezinkampani eziyisishiyagalombili ezithole ithenda lokuqoqa izikweletu zakwaSars kubantu abakweleta intela. Ngokombiko weDaily Maverick, iFIC yaveza ukuthi kukhona okusolisayo ngemali eyakhokhelwa iMahube Payment Solutions ehlanganiswa noMonyeki weNICS. Ngesikhathi emiswa nguRamaphosa uMoyane usheshe waveza ukuthi uzolufaka enkantolo lolu daba ekhala ngokuthi akulandelwanga imigudu efanele ekumisweni kwakhe.  