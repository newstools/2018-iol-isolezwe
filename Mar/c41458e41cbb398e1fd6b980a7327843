UThulani Percival Kheswa (24) uvele wagobisa ikhanda ngesikhathi ijaji uSharmaine Bolton limgweba ngamacala awenza eMandawe nasezindaweni ezisondelene nayo. Ugwetshwe odilikajele abane ngamacala amane okubulala, kwathi ngamabili okuzama ukubulala wagwetshwa iminyaka eyisikhombisa icala lilinye kanti ngamacala angu-12 okubamba inkunzi ugwetshwe iminyaka engu-15 icala lilinye. Zonke lezi zigwebo zizohambisana. Ngesikhathi ijaji limgweba lithe wakhombisa ubulwane  ngesenzo sakhe sokubulala ngesihluku abantu abangenacala. “Kuphoqa ukuba inkantolo ikususe emphakathini isikhathi eside ukuze umphakathi uvikelwe ngoba ukuba awuzange ubanjwe ngabe namanje usaqhubeka ubamba abantu inkunzi bese uyababulala. Wenza ubulwane obumangalisayo ubulala nabangani bakho imbala. Kumele kwenziwe isibonelo ngawe, abasacabanga njengawe bazi ukuthi ezinkantolo alufakwa lubuya nodaka, siyabagweba ababulali, “ kusho uBolton. Umbulali uzivumele yena amacala angu-18 okubalwa awokubulala, ukuzama ukubulala nawokubamba inkunzi. UKheswa uqale ngokubulala umngani wakhe uMnuz Johane Sibiya (53), eHibberdene ngo-Agasti 12, 2017, wamgwaza amanxeba angu-42. Wathatha imoto yakhe nesibhamu sakhe washaya wachitha nakho. Imoto wayilahla eMandawe. Ngo-Okthoba 25, 2017 waya komunye umngani wakhe eMkhomazi, uMnuz Mbikelwa Madlala (57) ayenegqubu naye, wafike wamdubula ephindelela, wambulala. UKheswa wabaleka waya kubo eMandawe. NgoNovemba 3, 2017 wabulala uMnuz Siyabonga Ngcobo (23) wathatha iselula yakhe, wenza okufanayo nakuNksz Makhosi Mokoena (34). Evuma icala uKheswa uthe abanye abagilwa wayengabadubuli uma bemnika akufunayo. Omunye owasinda kulezi zehlo wamdubula emlonyeni omunye emlenzeni. Ijaji lithe bekulula nje ukuthi uKheswa adubule abantu. “Ngokuthola isibhamu sikamngani wakho wabulala abantu ubaphuca izinto zabo uma benqaba ubadubule,” kusho uBolton. UKheswa kuvele ukuthi waboshwa ngoNovemba 22, 2017, wahlanza lonke iqiniso ngakwenza. Inkantolo ithe yize ezivumele amacala kodwa ngeke imxolele ngezenzo zakhe. Ummeli kaKheswa, uMnuz Bongani Mbatha, ucele kubuyekezwe isigwebo kodwa umshushisi, uMnuz Mbongeni Mthembu, wanqaba wathi nenye inkantolo ingamnikeza isigwebo esifanayo uKheswa. Ijaji uBolton linqabile ukuba isigwebo sibuyekezwe. Imindeni ethintekayo ibingabonwa enkantolo.