Ngeledlule isiteleka sabasebenzi samiswa ngemuva kokungenelela kwePhini likaNgqongqoshe weMfundo ePhakeme uMnuz Buti Manamela. Ngemuva kokungenelela kwakhe, izinyunyana ezitelekile iNehawu, iNteu neTenusa, abakwa-CCMA benza uhlaka oluzolandelwa uma kuqala izingxoxo. Abafundi bayalelwa ukuthi babuyele emakilasini namhlanje. UMnuz Ayanda Zulu, unobhala weNehawu eThekwini, uthe baphoxekile ngokuthi izingxoxo zakamuva azibanga naso isisombululo. “Sisazoba nomhlangano namalungu ethu ngaphambi kokuthi sithathe isinqumo sokuthi sizokwenzenjani. Isiteleka besimisiwe singaphelile njengoba izingxoxo ebesimiselwe zona ukuthi ziqhubeke zingabanga nomphumela, kuzomele sithathe isinqumo sokuthi sizokwenzenjani,” kusho yena. Isitatimende sale nyuvesi esithunyelelwe abezindaba ngoMgqibelo sithi iPhini likaShansela wale nyuvesi, uSolwazi Thandwa Mthembu, unxusa abasebenzi ukuthi babuyele emakilasini  namhlanje. Khonamanjalo, ukufunda eNyuvesi yaseZululand kusamisiwe emuva kwesiteleka sezitshudeni ezikhala ngokudla kule nyuvesi. UMqondisi Duma, unobhala weSasco kulesi sifundazwe, uthe bese kunesikhathi bekhuluna nabaphathi bale nyuvesi bebatshela ukuthi ukudla okuphakelwa izitshudeni akukho  ezingeni. “Sibe nokungavumelani ngezinto ebesizibeka ezenza ukuthi sithi ukudla akukho ezingeni kwaphetha ngokuthi siteleke. Sizoqhubeka nesiteleka kuze kulungiswe le nkinga,” kusho yena. UNksz Snegugu Ndlovu, okhulumela le nyuvesi, uthe amakilasi amiselwe isikhathi esingaziwa. “Inyuvesi izokwengeza isibalo sonogada kulesi sikhungo,” kusho yena. Izitshudeni ezihlala endaweni  ehlala yezitshudeni KwaDlangezwa  zelulekwe ngokuthi ziphume kule ndawo.