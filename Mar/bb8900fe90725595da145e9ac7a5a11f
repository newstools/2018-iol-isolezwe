Uthe okwamanje usefunda izizathu ezibekwe wuZuma zokuthi kungani engafanele ukubekwa amacala. Lezi zindaba zivezwe ngummeli ka-Abrahams, uMnuz Hilton Epstein SC, ngesikhathi ethula izizathu zakhe ecaleni lokuthi u-Abrahams waqokwa ngokungemthetho. U-Epstein, uthe u-Abrahams wathatha lesi sinqumo ngoSepthemba wonyaka odlule wabhalela iNhloko esabambile yoKlebe, uLt General Yolisa Matakata, eyicela ukuthi imlethele amadokodo anamacala okukhwananisa, awenkohlakalo, awokushushumbisa imali nawokungakhokhi intela nohlu lofakazi bombuso nabazimele. Uthe u-Abrahams ubeseqoke neNhloko yabashushisi KwaZulu-Natal, U-Adv Moipone Noko ukuthi kube yiyo ezohola abashushisi isebenzisana no-Adv Billy Downer. U-Abrahams uzokwazi ngoMashi 15 ngekusasa lakhe njengoba eyophikisa icala lokuthi ukuqokwa kwakhe akukho emthethweni. Ummeli uMnuz Matthew Chaskalson omele iCorruption Watch, utshele inkantolo ukuthi, u-Adv Mxolisi Nxasana kwakufanele athole uR34 000 wempesheni ngesikhathi ekhishwa emsebenzini wakhe ngoJuni ka-2015, hhayi uR17.3 million awukhokhelwa nguZuma. UNxasana uthe uzimisele ukubuyela emsebenzini ngoba usafonelwa namanje ngabophiko lwezokushushisa abamkhumbulayo.