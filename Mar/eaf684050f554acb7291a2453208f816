UMalema utshele amalungu e-EFF, eStandard Bank Arena, eGoli, ukuthi abantu baseNingizimu Afrika baseka i-ANC kodwa bese bethembela kwi-EFF ukuthi ixazulule izinkinga zabo zansuku zonke. “Njalo uma abantu beshaywa ngabelungu batshela i-EFF kutwitter kodwa uma beyovota, bavotela i-ANC.” Uthe i-EFF iyona egcwele abantu abamnyama selokhu yasungulwa eminyakeni emihlanu edlule. “Asikho esinye isixazululo ngaphandle kwe-EFF. Kufanele nivotele i-EFF.” Kule nyanga i-Independent Electoral Commission (IEC) izobhalisa abantu ukulungiselela ukhetho lwangonyaka ozayo. UMalema uthe izifundiswa ezimnyama ziyazitshwa uma kufanele zikhushulelwe izikhundla ezinkampanini ezizimele kodwa abamhlophe bayavunwa. “Odadewethu abamnyama baholelwa kancane uma kuqhathaniswa nezintokazi ezimhlophe. Odadewethu kabakhushulelwa izikhundla kodwa abamhlophe bakhushulelwa izikhunndla njalo emuva kwezinyanga ezinhlanu. Abamnyama basebenza iminyaka emihlanu bengakhushulelwa izikhundla.” kusho uMalema. I-EFF inhlangano yesithathu ngobukhulu eNingizimu Afrika,  ilandela i-ANC ne-DA . Abantu abangakubhaliselanga ukuvotela iqembu lakhe bayizigebengu. “Sithi bonke abantu emagatsheni e-EFF ezweni ababhalisele ukuvota. Uma ungabhalisile kusho ukuthi uyisigebengu. NgoMashi 10 no-11 wonke umuntu kufanele ayobhalisa ikheli lalapho ehlala khona.” Kulabo abangahambisani nokuqedwa kweNgonyama Trust ephethe umhlaba weSilo, uMalema uthe abalwesabi udlame uma abantu befuna ukuluqala ngoba bethi bavikela Ingonyama Trust. “Kungani umbuso wamaZulu kufanele uphathwe ngendlela ehlukile kuneminye, izwe libe liphethwe ngentando yabantu? Kungani kufanele sisabe uma kukhuluma wona? Sibuswa ngentando yabantu, akekho umuntu okufanele asisabise ngodlame. Labo abasisabisa ngodlame bayakhombisa ukuthi abacabangi kodwa-ke asilusabi udlame,” kusho uMalema. Ngo-2016 i-EFF yathola u-8% wamavoti kanti iyona eyaba nomthelela omkhulu komasipala okwakungawinanga amaqembu amakhulu kuwo. Yasebenzisana ne-DA  komasipala abakhulu okubalwa kubo iTshwane, Johannesburg neNelson Mandela Bay lapho kwakhishwa khona i-ANC. “Sizoyikhipha iDA kuMasipala waseNelson Mandela Bay ngoba ayivotanga odabeni lokubuyiswa komhlaba ngaphandle kwesinxephezelo. Abantu bethu bafuna umhlaba.” Uthe ngeke bavote ne-ANC uma ingafuni ukufaka owayenguNgqongqoshe wezeziMali, uMnuz Mcebisi Jonas, kwesobuMeya eNelson Mandela Bay. “Uma i-ANC iza nomuntu ongafanele ngeke sivote kusho ukuthi uTrollip uzoqhubeka nokuba yiMeya. Akukho okusiphoqayo ukuthi sivote neDA noma ne-ANC. Siseka uJonas ngoba uyindoda engagwazeleki ngoba wanqaba * -R600 000 000 ayewuthenjiswa ngabakwaGupta. Sifuna umuntu ongenagcobho,” kusho uMalema.