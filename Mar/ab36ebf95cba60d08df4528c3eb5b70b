UNkk Mthembu ohlala eSandton, eGoli, ongungoti wezobuchwepheshe, uthe, i-app wayisungula ngo-2016 emuva kokubona ukuthi izingane zakhe sezidlala imidlalo ehlukene, udinga ukukhumbula ukuyozilanda. “Uma uwumama osebenzayo kuba nzima ukuhlela ukuthi izingane zakho ziya kanjani esikoleni, ikakhulukazi uma zibuye zidlale imidlalo ehlukene. Kwakulula ngesikhathi zisafunda enkulisa kodwa njengoba sezikhulile kufanele ngihlele umalume ozozilanda, ozoziyisa kwezemidlalo kanjalo aqiniseke ukuthi zibuyela endlini ziphephile,” kusho uNkk Mthembu. Uthe ngo-2016 uqale ukuyivivinya i-app yakhe ngokumema izihlobo ukuthi ziyisebenzise, wabona ukuthi izoxazulula izinkinga zabantu abaningi. “Ngithathe isinqumo sokuthi ngishiye emsebenzini ngigxile ebhizinisi lokwakha leLive Connected App ngoba izosiza abantu. Ufike uyifake efonini yakho ene-android bese ufaka abantu oxhumana nabo ukuze bakwazi ukukhumbula konke odinga bakwenzele kona. Isibonelo uma sekuyisikhathi sokulanda ingane iLive Connected App izokhumbuza umalume noma ugogo ukuthi alande ingane esikoleni,” kusho uNkk Mthembu. Uthe unezingane ezimbili kanti iLive Connected App iyamsiza ukuxhumana nababheka izingane, ogogo nabashayeli. Uthe iyasiza nokuthi ubone umnyakazo wengane yakho ngoba umuntu omfake kule a-app kuyavela ukuthi usefikile esikoleni sengane, usekuphi. “Abazali babuye bakhathazeke ngokuphepha kwezingane zabo, le App izobasiza ukuthi bazi ukuthi zikuphi ngokuveza imininingwane yokuthi abazigadayo noma abazilandayo bakuphi. Uyakwazi ukumbona umuntu esuka aze ayofika lapho eya khona,” kusho uNkk Mthembu. Uthe okwamanje le App  inabantu abangu-200 kodwa isibalo siyakhula usuku nosuku ngoba omama bafuna ukuhlela kahle usuku lwabo. “Uma ungathandi ukufonela abantu ngomzuzu wokugcina ngoba usukhohliwe ukulanda ingane esikoleni noma uvelelwe yinkinga ethile, iLive Connected izokusiza ukuxazulula lezo zinkinga. Wenza izinhlelo zakho ngesikhathi bese yona ikhumbuza bonke abantu odinga bakusize,” kusho uNkk Mthembu.