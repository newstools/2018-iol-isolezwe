Izolo abameli beCPS, batshele amajaji eNkantolo yoMthethosisekelo ukuthi uma unganyuswa uR16.44 okhokhwayo ukuze iholele abantu izibonelelo kusho ukuthi izohluleka wukuqhuba ibhizinisi layo. Ummeli weCPS, u-Adv Les Morison, uthe uma beqhubeka nokwenza umsebenzi ngemali encane abayinikwa wuhulumeni kusho ukuthi njalo ngonyaka bazolahlekelwa nguR70 million. UMorison uphinde wathi bafuna inkontileka yabo ilulwe ngezinyanga eziyisithupha baholele abantu kuze kube nguSepthemba. IJaji uJohan Froneman ubuze uMorison ukuthi kungani iCPS ibona kufanele yenze inzuzo ngoba kudala iholela umphakathi izibonelelo? UMorison uthe iCPS ifuna ukuthola yonke imihlomulo yenkontileka yayo.
“Inkontileka yethu neSassa isemthethweni futhi uMnyango wezeziMali kufanele uqinisekise ukuthi imali iyanyuswa ukuze iCPS ithole umhlomulo obhekile,” kusho uMorison. UMnuz Gilbert Marcus, ongummeli weFreedom Under Law, uthe iCPS kufanele ikhokhe uR705 million ewuthole enkontilekeni yayo engekho emthethweni. Uthe ngeke bavume ukuthi iCPS ingakhokhi lutho ngoba ihlomule ngendlela engafanele. UChief Justice Mogoeng Mogoeng, uthe iFreedom Under Law kufanele ifake udaba lwayo eNkantolo eNkulu ukuze iCPS ikhokhe uR705 million. “Akufanele yini ikhasimende lakho liqale eNkantolo eNkulu uma lifuna iCPS ikhokhe inzuzo eyayithola ngokungemthetho?” kubuza uMogoeng. UMarcus uthe kuyishwa ukuthi iSouth African Social Security Agency (Sassa) yaze ngoNovemba ukuthi ngeke ikwazi ukuholela abantu kulo nyaka kodwa yalinda ukufaka isicelo sokuthi kululwe inkontileka yeCPS njengoba isifake ngoFebhuwari. UMarcus uthe njengoba kunomengameli omusha noNgqongqoshe omusha wezokuThuthukiswa koMphakathi, uNkk Susan Shabangu, banethemba lokuthi izinto zizoshintsha. ICPS ithe iwenza kahle umsebenzi wokuholela izibonelelo zikahulumeni njengoba isikhokhe uR720 billion selokhu yathola inkontileka ngo-2012. Isinqumo asikakakhishwa kulolu daba.