Amaphoyisa amahlanu, asolwa ngokubulala u-Ayanda “Khehla” Tshuma (19) owayefunda * -matric eHlalanathi High, avele enkantolo yaseMadadeni izolo. Icala lihlehliselwe uMashi 13 kuyo le nkantolo. Abameli bamaphoyisa kuthiwa bebefuna ukuthi inkantolo iwadedele khona izolo ngoba bethi kuneziboshwa ezaboshwa yiwo okuzomele atoke nazo okuzobeka impilo yawo engcupheni. Isicelo sokuthi adedelwe sinqatshiwe yinkantolo yathi azofaka isicelo sebheyili ngoLwesibili. Umfundi washaywa ngoJanuwari nonyaka ekubo emuva kokusolwa ukuthi udayisa izidakamizwa. Amaphoyisa ahamba naye, washonela evenini yawo. OConstable Lwazilwenkosi Luvuno (23), Gift Zondo, Warrant Officer Phumlani Sibisi (45), Mlamuli Khumalo (49) noSergeant Agith Singh, baboshwe besemsebenzini ngoMsombuluko. Amalungu omndeni kaTshuma, abekhona enkantolo izolo,  athe akujabulele ukuboshwa kwamaphoyisa alindele ukuthi agwetshwe. UTshuma kuthiwa washaywa phambi kwabazali bakhe amaphoyisa ase ehamba naye. Abazali bakhe bathola ucingo selubazisa ukuthi ushonele evenini yamaphoyisa.