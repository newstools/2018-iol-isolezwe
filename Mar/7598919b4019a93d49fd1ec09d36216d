UNGQONGQOSHE omusha weMfundo ePhakeme uNkk Naledi Pandor usefunge wagomela ukuthi uzoshanela amabibi enkohlakalo kulo mnyango nasezikhungweni zemfundo kuleli. UNkk Pandor usanda kuqokelwa kulesi sikhundla esuka kwesokuphatha uMnyango wezeSayensi noBuchwepheshe ngesikhathi kushintshwa iKhabhinethi. Lesi sikhundla besiphethwe uDkt Hlengiwe Mkhize ngaphasi kweKhabhinethi kaMnuz Jacob Zuma osedla endala manje. UNkk Pandor utshele ikomiti lasePhalamende elibhekele imfundo ephakeme ukuthi akezwani nenkohlakalo nokungethembeki. “Uma kukhona ukudliwa kwezimali zomphakathi ngeke sisinise amahleza kuzoshuba, ngiyizonda kabi indaba yokuphathwa budedengu kwezimali zabantu,’’ kusho uPandor UNkk Pandor ukhuluma kanjena nje kusanda kuvela izindaba zokuthi uphiko lwabaphenyi lulandela udaba lwesamba esingu-R 3 million okuthiwa yabhubhudlwa eTshwane South Technical Vocational Education and Training College, okwenziwa ngayo imicimbi yabafundi. Uthe umnyango wakhe uzoqhubeka nokweseka amakolishi bawahlinzeke nangemali nangamaqhinga okuyiphatha . Uthe ubona ushintsho olukhulu emnyangweni kusukela ku-2004 nango-2009 ngesikhathi usahlangene nowemfundo eyisisekelo. “Kumanje sizama ukuqhamuka namaqhinga azosisiza ukuze konke kuhambe ngendlela. Uhulumeni uzama ukubambisana nezinhlaka ezahlukene nezasemazweni omhlaba ukuze siyidudule le nqola yezemfundo.”