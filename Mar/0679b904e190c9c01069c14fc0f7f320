NJENGEZINYE izizwe ezinsundu ezakhele leli, isizwe samaZulu safika kuleli lengabadi eminyakeni engaphezulu kwenkulungwane eyedlule. Ekufikeni kwaso kwakuyisizwana nje esincane esiyihlumela likaMnguni. Umlando ukhomba ukuthi kwakukhona ezinye izizwe ezevile emakhulwini amahlanu ezazizimele ngaphansi kwamakhosi azo. Ezinye zazikhonze ngaphansi kwezinye ezinkulu. Lapha singaqhakambisa izizwe ezimbili ezinkulu okwakukhonzwe phansi kwazo. Isizwe sakwaMthethwa nesakwaNdwandwe ezazinamandla amakhulu ngaphansi kwamakhosi azo uDingiswayo noZwide. Ngokuhamba kwesikhathi uDingiswayo wamnqoba uZwide kodwa wangambulala. Waphinde wamkhulula kwazise laba bobabili base beyizihlobo ngokuganiselana.Sekufike elikaZwide ithuba  lokuba adle umhlanganiso kuDingiswayo, akabange esalinda wambulala. ILembe labe seliyiphaka eyakwaMthethwa laqonda kweyakwaNdwandwe lapho eladla khona umhlanganiso kwaphela ngoZwide. Emuvana kokuba iLembe linqobe uZwide, inkosi uSenzangakhona uyise weLembe nenkosi yeSizwe samaZulu (okwakungesinye sezizwe ezincane ngaleso sikhathi) yabe isikhothama. Indlunkulu yabeka esihlalweni uMntwana uSigujana. Kungakapholi maseko kwenzekile iLembe elabe seliyinkosi yesizwe esikhulu kunazo zonke ngaleso sikhathi (inhlanganisela yabaThethwa namaNdwandwe) lagasela kwabo layoqeda ngoSigujana. Saqala kanjalo ke isizwe samaZulu njengoba sisazi namuhla. Ngemuva kwalokhu kwaba nohide lwezimpi zokwakha isizwe esisha ngokuhlasela izizwe eziningi zifakwa ngaphansi kombuso kaZulu. Esingakubalula ngombuso weLembe wukuthi izizwe ezinqotshiwe zaziqhubeka zizibuse ngaphansi kwamakhosi azo seziyingxenye yesizwe samaZulu ngamakhosi azo esekhonze ngaphansi kweSilo iLembe. UMHLABA WESIZWE SAMAZULU. Ngesikhathi iLembe likhothama mhla zingu-24  Septhemba, 1828, kuthiwa umhlaba wesizwe samaZulu wawulinganiselwa kumahektha angu-12 million. Ukufika kwabelungu KwaZulu kwaba wukuqala kokuhlwithwa nokuqolwa kwesizwe samaZulu umhlaba waso oyileso sibalo. Kwakusetshenziswa wonke amaqhinga lana kusukela enkolweni kuya emaqhingeni obuqili obugqokiswe umthetho. Ababusi bangaleso sikhathi babengazifihli izinhloso zabo zokuthi uZulu akafanelwe lutho kumele aphucwe umhlaba wonke omuhle onothile, ashiyelwe imigubane nalapho kungeke kuhlale namunye umlungu. Ngesikhathi uZulu enqoba amaBhunu ngo-1838 iSilo uMpande sabe sesibusa ngaphesheya koThukela kuphela umhlaba onguhhafu wezwe elalibuswa yiLembe. Nganeno koThukela kuyofika emngceleni womfula uMzimvubu kwabe sekubusa ababhozomeli bomhlaba (amakoloni phela). Kwaqhutshekwa njalo nokuhlwitha umhlaba kaZulu kwaze kwasala ongamahektha angu-2 million nje vo. Ukusukela ngonyaka ka-1847 umhlaba kaZulu waphathwa ngohlaka lwe-trust eyabizwa ngeNative Trust. Ukuguquko kohulumeni, lo mhlaba wadluliselwa kwiSouth African Native Trust emveni kokubunjwa kwe-Union of South Africa ngo-1910. Le trust yashintshwa igama yabizwa ngeSouth African Development Trust ( SADT). UKUSUKELA KOHULUMENI BEZABELO KUZE KUBE MANJE: Ngokugqugquzelwa kokubunjwa kohulumeni bezabelo umbuso wokuthuthuka ngokwehlukana ngokobuzwe nebala ngaphansi kombuso wamaBhunu, umhlaba omningi wesizwe samaZulu wakhishwa ngaphansi kweSADT wafakwa ngaphansi kukahulumeni saKwaZulu waba yisabelo ngokohlelo olwabe lukhona. Ngaphambi kokuwelela kuhulumeni wentando yeningi ngo-1994 uhulumeni waKwaZulu wanquma futhi waphasisa umthetho Ingonyama Trust Act. Umsebenzi wale-trust iSilo okuyisona sodwa isethenjwa (trustee) sayo ukuthi leyo ngcosana yomhlaba wesizwe samaZulu eyasinda ngezikhathi eziningi zengcindezelo selokhu abahlwithi bomhlaba baqala ukuzenzela ngokuthanda lapha kwelengabadi ibe ngaphansi kwaso isizwe samaZulu uqobo ngegama leSilo. Kunamuhla lo mhlaba ubungako bawo bungaphansi nje kancane kwamahektha angu-3000. UMSINDO NGOMHLABA KAZULU: Selokhu kwaqala uhulumeni wentando yeningi miningi imizamo eyenziwe yokuthi umhlaba okubhalwe ngawo lapha uthathwe esandleni seSilo, ufakwe ngaphansi kukahulumeni. Le mizamo ivame ukwenziwa isinyelele. Futhi okungachazwa kule mizamo wukuthi lapha kukhulunywa ngomhlaba onabanikazi abangamalungu ezizwe ezahlukene ezakha isizwe esisodwa, okuthiwa ngamaZulu. La malungu akhile kulo mhlaba ngaphansi kwamakhosi awo ezizwe ezahlukene. Lokhu kuhlanganisa ngisho izigodlo zayo iMbube uqobo. Ubukhosi bukaZulu ngaphansi kweSilo namakhosi ngaphansi kwaso bubabaza umhlola ungafuni ukuphela wokuthi isizwe nobukhosi baso bemukwe lo mhlaba, okuthe noma isizwe sesinqotshwe okokugcina abamhlophe wasala waba yibhaca lesizwe. Kafuphi iqoqo elabe liholwa yilowo oke waba umengameli wezwe uMnuz Kgalema Mothlante lenze izincomo ezithi umhlaba esibhala ngawo lapha awuphume esandleni seSilo nesizwe ufakwe ngaphansi kukahulumeni. Bathi ke sekuyoba kuhulumeni ukuwubuyisela kumuntu ngamunye. Lokhu kusho ukuthi leyo ngcosana eyobe isasele ingabiwe isiyokhonzelwa kuhulumeni namakhosi kuphela ngawo ekwabiweni komhlaba. KUNGABE BALAHLEKE KUPHI LABA QAGULI: UMthethosikelo wezwe ukubeka ngokusobala ukuthi ubunikazi bempahla (umhlaba oyingxenye yalokhu), buvikelekile. Akukho namunye (ngisho uhulumeni imbala) onelungelo namandla okwephuca omunye impahla yakhe ngaphandle kokulandela umthetho nokunxephezela ngokusemthethweni. Yize umthetho ucace ngale ndlela laba abenza lezi zincomo ezisusa umsindo nokukhuluma okungenasidingo abakuboni ukuthi isizwe samaZulu singumnikazi wempahla engumhlaba esiwuphethe ngohlaka lwe-trust ngaphansi kwenkosi yaso. Futhi kubukeka sengathi abakuboni noma abakucabangi ukuthi lo mhlaba kunezakhamizi ezizinzile kuwo okuyomele zinxeshezelwe ngezimali ezesabekayo futhi kuchazwe ukuthi zephucelwani impahla yaso nokuthi zizosiwaphi. Kunokwenzeka ukuthi abaphehli balolu dweshu bacabanga ukuthi njengesikhathi esedlule uhulumeni unamadla obuqhwaga okwenza noma yisiphi isihluku akubize ngomthetho. Iqiniso lithi uMthethosisekelo ubophezele uhulumeni emigomeni nasosikweni oluthize. Okunye kwalokhu ukuthi umthetho noma isenzo esiphambene noMthethosisekelo kumele kuthathwe njengento engekho. KUSHO UKUTHINI UKUPHATHWA KWEMPAHLA NGE-TRUST: I-trust wuhlaka olukhandwe ngokomthetho ukukwazi ukuphathela abantu abaningi impahla ngokulingana. Labo abaphathelwe babizwa ngezindlalifa. Labo abengamele i-trust babizwa ngezethenjwa (trustees). Ngakho lapho isizwe sinempahla ngenxa yokuthi isizwe asilona uhlaka ngokwaso, impahla yaso njengesizwe ibambeka kangcono ngohlaka oluyi-trust. Kunenkulumo eqhamukayo kulolu daba lweNgonyama Trust. Lolu daba luthi kungabe iNgonyama Trust ibenzelani abantu? Umfundi okuqonda kahle okubhalwe lapha uzovuma ukuthi lo mbuzo uthi “kungabe iSilo sibenzelani abantu baso?” Asibheke komakhelwane besizwe samaZulu. Izizwe ezahlukene ezifundazweni ezahlukene kuleli umhlaba wazo ziwuphathelwe ungqongqoshe ophathelene nezemihlaba. Asizibuzele lezi zizwe umbuzo ofanayo kwazise phela zona esazo isethenjwa ungqongqoshe. Ngaphandle kokuphoxa akukho nokuncane ungqongqoshe njengesethenjwa salezi zizwe azenzela khona. Uma kungenjalo ngabe siyakwazi futhi nesabelo mali salokho akwenzayo ngabe siyakwazi. Pho kungani lo mbuzo uqondiswe eSilweni samaZulu kuphela? Kuyacaca ukuthi kunezinhloso ezifihliwe kodwa eziqondiswe kuZulu.  IJaji Ngwenya linguSihlalo weNgonyama Trust