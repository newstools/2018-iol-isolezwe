Lesi sithangami esizoqala ngoMashi 17 ePlayhouse eThekwini ngo-10 ekuseni, sizolandelwa ezinye ezizofundisa ngezihloko ezahlukene ezithinta imali. Isolezwe ngokuhlanganyela neNkunzi Wealth Group, lizokwenza lezi zithangami kanye emuva kwezinyanga ezintathu. UNksz Phumi Mkhize wophiko lwezokukhangisa kuleli phephandaba, uthe inhloso yalezi zithangami ukufundisa abantu ngokuphatha nokutshala kahle imali. Uthe abeNkunzi Wealth Group bazochushisa abantu ngemininingwane kwezezimali. “Sihlose ukwenza abafundi bethu bazi kabanzi ngezezimali, bakwazi nokuhlelela isikhathi sokuthatha umhlalaphansi. Sifuna ukuthi abafundi bethu bakhule ekwazini kabanzi ngezezimali ngoba lona ngumkhakha osenzima kwabamnyama. Sizoba nezihloko ezahlukene kodwa kulesi sokuqala sizogxila kwezokulungiselela umhlalaphansi,’’ kusho uNksz Mkhize. Omele Inkunzi Wealth Group, uNksz Afika Fanti, uthe bayakujabulela ukuba yingxenye yalo mkhankaso wokufundisa ngezezimali. Uthe umsebenzi wabo ukuchushisa abantu ekutheni bangayikhulisa kanjani imali nokuthi bayitshale kanjani. Kulesi sithangami uthe bazofundisa abantu ngezindlela ezahlukene zokutshala imali nokuthi zinaziphi izithelo. “Baningi abantu abafaka imali noma yikuphi bengacaciselekanga umphumela walokho. Umuntu abe senkingeni uma sekumele akhiphe imali yomhlalaphansi, angayiboni ngoba akayihlelelanga kahle. Kunezindlela zokonga imali nokubalekela ukukhokha intela engenasidingo uma uthola imali yomhlalaphansi. Ngisho uzotshala imali yokubekela imfundo yezingane zakho kumele ucaciseleke kuqala,” kusho uNksz Fanti. Uthe kusenenkinga enkulu yokuthi abantu babanjelwa zinyanga zonke imali yempesheni kodwa bangayiboni uma sebethatha umhlalaphansi. Inkunzi Wealth Group yasungulwa nguMnuz Owen Nkomo ukufundisa ngokubeka nokutshala izimali. Naye uNkomo uzobuye abe yingxenye yalezi zithangami. Abafuna ukuba yingxenye yesithangami seSolezwe bangaxhumana noNksz Mkhize ku-031 308 2575 ukubekisa indawo. Kungenwa ngoR50 emnyango.