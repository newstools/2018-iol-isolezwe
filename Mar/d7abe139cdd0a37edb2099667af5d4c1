SEKUQUBUKE esinye isihlava sabantu okuthiwa babasa ingomane yomlilo phakathi nomgwaqo eduze namabhuloho, ngenhloso yokuphazamisa abashayeli bese bejikijela amatshe phezu kwezimoto. UMnyango wezokuPhepha nokuThutha KwaZulu-Natal, uxwayise abashayeli nge-video ekuFacebook ekhombisa enye yezindawo okwenzeke khona lesi sigameko. Okhulumela umnyango esifundazweni uMnuz Mluleki Mtungwa, uveze ukuthi amaphoyisa azoqinisa ezokuphepha emabhulohweni ngamaholidi ePhasika. Ubaqinisekise abashayeli ukuthi  baphephile futhi akukho okuzobaphazamisa. “Ngokombiko esiwutholile kunabantu abagangayo. Bafike babase emgwaqweni umlilo bese bebaleka ukuze bangabonakali. Umshayeli uma efika eduze kwawo uzophoqeleka ukuthi ame ngoba akudluleki. Kodwa kule ndawo obekwenzeke kuyo, amaphoyisa asheshe akuthola asazisa ngakho. Kuyimanje amabhuloho amaningi ayagadwa ukuze abashayeli bangaphazamiseki. Sinxusa ukuthi bashayele ngokuqikelela, ikakhulu ebusuku baqaphele ngase mabhulohweni,” kusho uMtungwa. Uqhube wathi ngaphandle kwezinkinga zasemabhulohweni banxusa nokuthi abashayeli bangacwili ezinkambeni zikaFaro uma bezoshayela. UMtungwa ukugcizelele ukuthi izindawo eziningi zizobe ziqashwe ngamaphoyisa azobheka zonke izinto ezingadala izinkinga emgwaqweni. Abashayeli bakhunjuzwa ukuphatha zonke izimfanelo zomgwaqo namaphepha aphelele abagunyaza ukuba semgwaqweni okubalwa nezincwadi zokushayela. UNgqongqoshe wezokuPhepha nokuThutha KwaZulu-Natal uMnuz Mxolisi Kaunda, ubeseThekwini ejele eWestville ngoLwesihlanu nezikhulu ezahlukene ezibhekele ezokuphepha, okubalwa namaphoyisa, lapho ethule ezinye zezinhlelo zokubhekela ukuphepha kwabantu ngePhasika. Okhulumela amaphoyisa KwaZulu-Natal uLt Col Thulani Zwane uthe amaphoyisa azobheka nabatholakala bema izixuku ngasemabhulohweni. UZwane uthe bazoyophenywa.