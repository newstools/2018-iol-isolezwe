Kucishe kwavalwa ngehlahla emndenini wakwaVilakazi kugasela abasolwa ababili abangaziwa ngoLwesithathu ebusuku, babulala ngokudubula uNkk Khulumile Vilakazi (76), uNksz Ntombiyenkosi Vilakazi (45) nendodakazi yakhe uSnenhlanhla (18) obefunda uGrade 11. Kuso lesi sigameko esenzeke esigodini saseMphalwini, kudutshulwe noMnuz Bongi “Skokela” Goqo obengumculi kamaskandi owahlabana ngeBest New Comer kumaNtshontsho Kamaskandi Awards 2017  neBest Maskandi kwiKZN Capital Awards. Lo mculi uzakhele udumo ngengoma yakhe ethi, Bavunyow’nyaka nezinye. Kwesinye isigodi eZimbidla kodwa esikwi-ward eyodwa nakwaVilakazi, kudutshulwe inyanga uMnuz Mfudumezeni Mhlongo (70) khona ngoLwesithathu ebusuku. Kunezinsolo zokuthi lezi zigameko zombili zihlobene njengoba Isolezwe lihoshe umoya ngemithombo yalo emibili, ethi bekusolwa ukuthi isangoma silanda umuthi kule nyanga, bese siloya ngawo. Ilungu lomndeni, uMnuz Thembinkosi Vilakazi lithe kalinalo noluncane ulwazi ukuthi kungani umndeni walo uhlaselwe. “Bengingekho ekhaya ngesikhathi ugogo, umamncane nendodakazi yakhe behlaselwa ekhaya. Ngifike ekuseni sekugcwele amaphoyisa bebulewe. Anginalo ulwazi ukuthi kungani bebulewe. Nale nyanga ebulewe kwenye indawo asikaze siyibone la ekhaya. Ngicabanga ukuthi lezi zigameko azihlobene nhlobo. Esikufunayo siwumndeni wukuba kuboshwe abasolwa ukuze bezosichazela ukuthi kungani beqede umndeni wami ngenhlamvu. Ithwasa elingumculi lafika ngonyaka odlule usuphela,” kusho uVilakazi. Lo mndeni uthe sekusele izingane zodwa njengoba abantu abadala bebulewe. UVilakazi elandisa Isolezwe uthe kusinde izingane ezineminyaka engu 13 no 16. Uthe abasolwa bafike bathi azichithe umuthi osesigodlweni sesangoma base bezitshela ukuthi azibaleke. Omunye umsolwa kuthiwa ubedubula komunye urawondi. Kudutshulwe nembuzi ebisegcekeni. Omunye wesilisa ongesona isihlobo, obevakashile kuthiwa ulimele wangeniswa esibhedlela kukubi. IMeya yaseNkandla, uMnuz Thami Ntuli ithe bavakashele umndeni wakwaVilakazi izolo bafica isimo sisibi njengoba sekusele izingane zodwa. Uthe bazolekelela umndeni ngezinhlelo zomngcwabo. Okhulumela amaphoyisa KwaZulu-Natal, uCaptain Nqobile Gwala, uthe bavule amacala amahlanu okubulala. Kusaphenywa imbangela yokubulala,  abasolwa basathungathwa, akukaboshwa muntu. Imizamo yokuthola umndeni kaSkokela ayiphumelelanga izolo njengoba izinombolo zabo zingatholakalanga. Abalandeli bakhe badlulise amazwi enduduzo kwiFacebook.