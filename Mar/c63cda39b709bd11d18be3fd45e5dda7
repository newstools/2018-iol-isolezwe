UDkt Khoza , owasula kwi-ANC nyakenye ngemuva kokugxeka owayenguMengameli wezwe uMnuz Jacob Zuma, wasungula iqembu lakhe i-African Democratic Change (ADeC) ngoDisemba nyakenye. Kuleli qembu likaDkt Khoza sekusule oMnuz Mpho Ramakatsa,  Lufuno Gorogoro noKagiso Monyadiwa okuyibo abebegqamile. Laba basule ngemuva kokunqoba kwesobumengameli we-ANC kukaMnuz Cyril Ramaphosa eNasrec. URamakatsa washiya kwi-ANC ngemuva kokuyiyisa enkantolo kwaphetha ngokuthi kuhlakazwe ikomidi le-ANC eFree State ngo-2012,  wajoyina i-EFF waxoshwa ngo-2015. UGorogoro uke waba yilungu le-IFP, ANC, EFF nele-BLF  ngaphambi kokuthi angene kwi-ADeC abethi ungumdidiyeli wayo kuzwelonke. UMonyadiwa we-ADeC eNorth West  ophakamise ukuthi uDkt Khoza esule uke waba yilungu le-African Christian Democracy Party (ACDP) nelungu le-Democratic Alliance. UGorogoro uthe emhlanganweni waleli qembu obungesonto eledlule amalunga eqembu ezwakalise ukungenami ngokuthi uDkt Khoza athi angabuyela kwi-ANC uma uRamaphosa engalungisa konke okoniwa uZuma. “Isiphakamiso sokuthi esule sisenze singamalungu eqembu kuzo zonke izifundazwe ngoba selokhu yasungulwa inhlangano akakaze ahlangane nezinhlaka zayo ezehlukene. Ngesikhathi ebuzwa ngabezindaba mayelana nokuthi ngabe uzobuyela yini kwi-ANC wathi uma uRamaphosa engalungisa udaba lwenkohlakalo kaMabuza, angabuyela. Lokho akuzange kuzwakale kahle kithina ,” usho kanje. Uqhube wathi sekunesikhathi amalungu aleli qembu eKZN ephakamisa ukuthi esule uma ehluleka ukuhlangana nawo. Uthe abazange bamjoyine uDkt Khoza, iqembu balisungula bobathathu benoRamakatsa noDkt Khoza. UDkt Khoza  ekhasini lakhe lakuFacebook uthe laba ababili abazange baphumelele ngesikhathi kuhlolwa indlela yabo yokuziphatha nobuholi babo okuyinqubo yaleli qembu ngaphambi kokuthi 
ulijoyine. UGorogoro uthe uDkt Khoza uma ethi abazange baphase ngesikhathi behlolwa ngaphambi kokwemukelwa ukuthi babe ngamalungu eqembu uyadlala. Egcizelela lokhu uDkt Khoza uthe: “Abawona amalungu e-ADeC, ibhodi elihlunga abafisa ukuba ngamalungu yabachitha. Umphakathi awungadukiswa ngabantu abazenza osopolitiki. Abehlukane nokusebenzisa igama le-ADeC.”