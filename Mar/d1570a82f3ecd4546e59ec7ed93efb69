UDUTSHULWE 
amaphoyisa wafa owesilisa owahubhe ngenduku, abaleka ashiya iveni nokhiye phakathi namaselula agcwala izinkalo. Lesi sehlakalo esishiye umndeni ushaqekile, senzeke eFolweni, eningizimu yeTheku, ngoMgqibelo odlule. Odutshulwe amahlandla amathathu esiswini nasengalweni, uMnuz Mthokozisi “Pa” Makhanya (32). Okhulumela amaphoyisa KwaZulu-Natal uCaptain Nqobile Gwala, uthe udaba lusingethwe wuphiko oluphenya amanye amaphoyisa, i-Independent Police Investigative Directorate (IPID). Okhulumela i-IPID uMnuz Moses Dlamini, uthe uphiko lwabo lusazoluphenya udaba. Ngokusho kwelungu lomndeni ebelikhona ngenkathi lesi sigameko senzeka, udaba luqale ngentombi kamufi. “UNto ubethunywe uPa ukuthi ayothenga igrosa eSiphingo. Ubuye engayiphethe nemali ingasekho kodwa edakiwe,” kusho isihlobo. Ngenkathi umufi ebuza ukuthi kwenzekeni kuthiwa intombi yakhe anezingane ezintathu nayo, imphendule kabi, umufi wayishaya. Eseyishayile, ilungu lomndeni lithe icasukile intombi umufi abehlala nayo kubo, yathi ayimethembi iyamsola 
ukuthi ubuye adlwengule izingane zayo. “Yilapho uPa ethukuthele khona kakhulu wathatha induku wamshaya,” kusho isihlobo. Ngokwalesi sihlobo, intombi kamufi iphumile yangasho ukuthi iyaphi, yabuya isihamba namaphoyisa. Sithe kuqale kwafika amaphoyisa amathathu, amabili awesifazane nelesilisa aqhamuka eFolweni. Kubikwa ukuthi afike 
apaka iveni egcekeni, angena endlini. Ngenkathi ebuza umufi ukuthi uyishayeleni intombi yakhe, kuthiwa umufi naye obephuzile, uthathe induku wahlasela ngayo amaphoyisa aphuma ebangisana umnyango. “Ashiye iveni yawo nokhiye phakathi abaleka ngenkathi uPa ewahubha ngenduku. “Uthathe ukhiye evenini namaselula amaphoyisa 
wangena nakho endlini,” kuchaza isihlobo. Uthe akuphelanga sikhathi esingakanani, kwabonakala sekutheleka inqwaba yamaphoyisa avela eSiphingo. “Aqale angqongqoza ewindini lekamelo abezivalele kulo wangavela. Aqhumise izibhamu emoyeni abe esengena ngaphakathi endlini,” kusho isihlobo. Sithe aqonde ekamelweni abelele kulo umufi angqongqoza. Ebona engavuli, sithe asigaklazile isicabha angena ngenkani. “Sizwe isibhamu sikhala amahlandla amathathu emva kwalokho aphuma amaphoyisa eqhumisa izibhamu emoyeni,” kuchaza isihlobo. Ngemuva kwalokho sithe amaphoyisa ahambile engazange asho lutho. Umndeni ufice isidumbu sikamufi sidindilizile ekamelweni abelele kulo. Ubenamanxeba 
okudutshulwa esiswini, engalweni nasesandleni. Intombi kamufi kuthiwa yagcina ukubonakala ngosuku okwehla ngalo umshophi wokubulawa kwesoka. Umndeni kamufi kuthiwa ufonele izihlobo zayo kodwa nazo zayilandula zathi yiwo okumele uchaze ukuthi ikuphi. “Sizwa kuthiwa isezihlotsheni zayo eDududu,” kusasho ilungu lomndeni kamufi.