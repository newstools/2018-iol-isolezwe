Lo wesifazane (25) unovalo lokuthi iso lakhe ngeke lisabona kahle ngemuva kokushaywa kanzima ngobeyisoka lakhe abebenezinyanga ezintathu bethandana naye. Ucele ukungadalulwa igama ngoba esaba ukuthi akaphephile ngoba esanda kuthola uR730 000 kwiRoad Accident Fund. Obeyisoka kuthiwa uthenge iBMW X5 ka-2010. “Ucingo ubengasalubambi. Ngaya kubo nabazala bami besifazane ngiyocela imali. Wangibhaxabula waze wangibhuquzisa phansi. Wangigxoba nomlenze engalimala kuwo ngesikhathi ngivelelwa yingozi yemoto ngo-2014. Kumanje angazi noma ngizobuyela yini esimeni njengoba iso nomlenze kulimele,” kusho lo wesifazane. Uthe kumanje usaba nokuphuma endlini ngoba akazi ukuthi uphephile yini emuva kokushaywa. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi owesifazane uvule icala lokushaywa “yisoka” lakhe. Uphinde waqinisekisa ukuthi nowesilisa uvule icala lokushaywa owesifazane. Lo wesilisa usebenza kuMasipala waseMzinyathi naye ngeke adalulwe ngoba akakaveli enkantolo. Uthe “intombi” imhlasele ebusuku futhi nemali uyikhokhele. “Owesifazane ebesinenyanga sithandana naye wazicelela ukungiboleka uR100 000 wathi ngingamkhokhela ngoR5000 ize iphelele imali yakhe. Savumelana kahle wangifakela imali. Imoto kwaqondana ukuba ngiyithenge ngesikhathi esifanayo. Angiyithenganga ngemali yakhe ngoba sengimbuyiselile nje yona,” kusho lo wesilisa. Uthe lo wesifazane ugasele ngo-2 entathakusa ngoMsombuluko endlini yakhe, enentombi yakhe yeminyaka. Uthe intombi yayisikade imalile ngeSonto ngoba imphoqa ukuthi ahlukane nale intombi yakhe ngoba isimboleke uR100 000. “Ngicabanga ukuthi wacikwa wukuthi ngiyenqaba ukuhlukana nentombi yami njengoba wayesezofuna imali yakhe,” kusho lo wesilisa. Uqhube wathi yafika endlini nabazala bakhe bebukhile, bamushaya bathatha nokhiye wemoto yakhe. Uthe okwenzeka 
kwamhlukumeza kakhulu futhi akasayifuni nalapho ihambe khona le ntombi. “Ngiyasola ukuthi inhloso yakhe wayefuna ukungiphoxa emsebenzini, efuna nokuthi ngixoshwe ngecala lokushaya ngoba wafika endlini ezongihlukumeza,” kusho lo wesilisa. Yize eyibuyisile imali kodwa lo wesifazane uthi ufuna icala liye enkantolo ukuze ajeza ngokumhlukumeza.