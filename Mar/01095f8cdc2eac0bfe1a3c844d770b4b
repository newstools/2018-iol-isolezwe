UBrickz wagwetshwa nyakenye ngecala lokudlwengula intombazane eyabe ineminyaka engu-17 ngesikhathi sesigameko ngo-2013. Inkantolo yeMantshi yaseRoodepoort yamthola enecala yabe isimgweba iminyaka engu-15. Ummeli wakhe, uPiet Du Plessis, uthe ngemuva kokuthi imantshi uJohn Baloyi ichithe isicelo sabo sokudlulisa icala, babe sebenikela enkantolo enkulu. “Amajaji amabili athi imantshi yenza iphutha ngokwenqaba isicelo sethu,” kusho uDu Plessis. Uthe njengoba besalinde ukudlulisa icala, bafuna uBrickz aphume ngebheyili. Isicelo sabo sizolalelwa kusasa kuyo inkantolo eyamgweba. “Sibuyela kuyo imantshi uBaloyi ukuyocela ibheyili. UBrickz unokuzethemba okukhulu ngokuthi igama lakhe lizogezeka. Nami nginethemba lokuthi icala sizolinqoba. Ukube bekungenjalo bengingeke ngeluleke ikhasimende lami ngokuthi sedlulise icala,” kuchaza ummeli. Uthe bazolinda iphini lenhloko yamajaji ukuthi libanikeze usuku lokuthi baya nini enkantolo enkulu. “Akufani ne-civil case lapho khona ufaka isicelo sokuthi udaba lwakho inkantolo ilulalele nini. Lapha inkantolo kumele ithole yona usuku. Kungathatha izinyanga ezingaphezulu kweziyisithupha kuya onyakeni,” kusho uDu Plessis. UBrickz wazakhela olukhulu ugazi kubathandi bomculo kuleli ngezingoma zakhe okubalwa kuzo iSweety My Baby neTjovitjo ethandwa kakhulu emidlalweni yebhola.