UBen Zimele Mbele (32)waKwaNzimakwe ePort Edward, uvume icala lokubulala abashana bakhe abane, izolo eNkantolo eNkulu eMgungundlovu. Enkantolo kuvele ukuthi wahlomula ngoR60 000 wemali yemishwalense wokungcwaba izingane, wayidla yedwa. Izingane ezabulawa, nguLwandle, Bandile, Sphindile, noLwandile Mbele, wayezikhave ngoR15 000 iyinye ka-Avbob ngoDisemba 2016. Evuma icala uthe wahlangana nowesilisa ambize ngoMnuz Sbongiseni Nyawose,  wathi iningi imali angayithola uma engathola izindlebe zabantu bese bezidayisela inyanga eseThekwini, ezifuna uthuli. Inyanga kuthiwe yayibathembise ukuthi bazoceba uma beletha izindlebe. UMbele uthe wayelokhu emziba lowo wesilisa kodwa wagcina elingekile ngoba efuna ukuceba. Uthe owesilisa wamtshela ukuthi kuzoba lula ukubulala izingane zikadadewabo ngoba uhlale esetshwaleni ngakho bazokwazi ukuthola izingane zihlezi zodwa bazibulale. Ngelanga lesigameko ngoSepthemba 1, 2017 bahlangana nomlisa lowo ebusuku bafica izingane zihlezi zodwa zibuka ithelevishini. Uthe bazibopha ngentambo, zicabanga ukuthi bayazidlalisa. “Ngaphuma ngiyochama. Ngabuya uNyawose eseyigwazile enye ingane. Wanginika ummese wathi angigwaze enye. Ngasondela kuSphindile owayeselele ngamgwaza ngiphindelela. UNyawose wabulala ezinye izingane, ngabe sengikhala,” kusho uMbele. Uthe sebebulele babaleka lapho endaweni. Umphenyi wecala uWarrant Officer uJabulani Nzimakwe ethula ubufakazi uthe uMbele nguyena owaya emakhazeni ukuqinisekisa ukuthi izingane ezibulewe ezikadadewabo. Uthe uMbele ungunogada emsebenzini, wayengekho nasendaweni yesigameko kodwa wayese-Eastern Cape. Uthe izinombolo zocingo lwakhe yizo eziveze ukuthi iselula yayidonsa endaweni yesigameko. Umndeni uveze ukuthi akakaze akhiphe nesenti lokungcwaba abashana. UMnuz Nkosinathi Mbele okhulumela umndeni uthe:“Siphoxekile futhi sidumele esezivumela yena ukuthi wabulala izingane ngenxa yemali. Sasiphansi phezulu naye kushoniwe kanti uyalazi iqiniso. Sifuna noma yisiphi isigwebo inkantolo ezosikhipha, ajeze,” kusho uNkosinathi. Icala liyaqhubeka.