Umsolwa (45) obefunelwa icala lokubulala uNksz Ziphi “Zoe” Buthelezi (49) nendodana yakhe uMthunzi Zulu (19) utholwe ebhace epulazini KwaGebhasi, eShowe. Ngokuthola kweSolezwe umsolwa ubesethole itoho esesebenza kule ndawo ngesikhathi kugasela amaphoyisa engazelele. Indodana nonina babulawa ngoJanuwari 13 nonyaka, izidumbu zatholwa zingcwatshwe ndawonye ethuneni elijulile egcekeni. Umsolwa wadla phansi kusuka ngelanga lesigameko amaphoyisa aseqala emthungatha. Okhulumela amaphoyisa KwaZulu-Natal uLt Colonel Thulani Zwane uthe umsolwa uzobhekana namacala amabili okubulala. “Abaphenyi baseNyoni balandele umkhondo wokuthi umsolwa useShowe, bamfica waboshwa. Umsolwa uzovela enkantolo yaseNyoni kusasa (namhlanje) ngamacala amabili okubulala,” kusho uZwane. Ilungu lomndeni uNksz Delisile Buthelezi ngesikhathi ethintwa yiSolezwe izolo uthe bahlulwe wukuzibamba kwakikizwa kubo bejabulela ukuboshwa komsolwa. “Sijabule kakhulu ngokuboshwa kwakhe, sengathi angabolela ejele ngesenzo sakhe esibuhlungu. Ngizizwa ngiphephile manje ngoba besingazi ukuthi ukephi nezinkalo, nokuthi angabuya asihlasele yini. Sijabule kakhulu impela size sakikiza yinjabulo ngesikhathi amaphoyisa esitshela ukuthi asemtholile,” kusho uNksz Buthelezi. Uthe bazimisele ukuya enkantolo ukuze bakwazi ukuthola iqiniso lokuthi kungani abulala udadewabo. “Esesikufuna manje wukuba asitshele konke ngokwenzeka nokuthi achaze ukuthi kungani abulala ingane yakwabo ngale ndlela,” kusho uNksz Buthelezi. UMnuz Sipho Gumede wekomiti lezokuphepha emphakathini, ethintwa yiSolezwe uthe bajabule ngokuboshwa komsolwa yize esalinde umbiko ogcwele kumphathisiteshi ngalolu daba. Ilungu lomphakathi elingathandanga ukudalulwa, ngesikhathi lithintwa yiSolezwe lithe yize kubajabulisa ukuboshwa komsolwa kodwa ukhala ngokuthi bathathe isikhathi eside kakhulu ukumbamba. “Lo muntu cishe wabulala abanye abantu amaphoyisa esamfuna. EMandeni naseShowe kusondelene ukuba kungathatha amaphoyisa isikhathi esingaphezu kwenyanga ukubopha, umthetho uhamba kancane,” kusho ilungu lomphakathi.