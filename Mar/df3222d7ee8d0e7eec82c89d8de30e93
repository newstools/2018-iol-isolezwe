Ekhuluma emcimbini wokugubha uSuku lwamaLungelo aBantu eKing Zwelithini Stadium eMlaza izolo, uButhelezi uthe udaba lomhlaba lujulile akumele lusingathwe noma yikanjani. “Ngikhuluma nje abantu baseZimbabwe bagcwele lapha eNingizimu Afrika ngoba bebalekela ukuhlupheka okukhona ezweni labo kusukela kwathathwa umhlaba kwabamhlophe. Nathi vele siyazihluphekela njengoba iningi lisaphila ngaphansi kwendlala. Umbuzo wami uthi sifuna ukuhlupheka phezu kwalokho esinakho?” Kubuza uButhelezi. Uthe umnotho waseZimbabwe ubuqinile ulandela owaseNingizimu Afrika kodwa manje usudonsa kanzima. “Obengumengameli waseZimbabwe, uMnuz Robert Mugabe ulibulele izwe lakhe ngokusingatha budlabha udaba lokuthathwa komhlaba. Kuhle ngoba leli zwe lingomakhelwane bethu. Kumele ngabe kukhona esikufundile khona,” kusho uButhelezi. Uthe bayamuzwa uMengameli we-ANC uMnuz Cyril Ramaphosa ethi umhlaba uzothathwa kodwa kumele kwenziwe isiqiniseko sokuthi umkhiqizo wokudla awuphazamiseki. “Sithule silindele ukubona ukuthi kuzokwenzakani,” kusho uButhelezi. Uthe i-IFP ayikanqumi ukuthi imi kuphi odabeni lokuthathwa komhlaba ngaphandle kwesinxephezelo. Njengoba uqina umkhankaso we-ANC wokuthi kubuyiswe umhlaba ngaphandle kwesinxephezelo, sekukhona amazwe asentshonalanga asesabise ngokuthi azolinswinywa leli uma like lawuqhuba lo mkhankaso. Uphinde waxwayiswa ngesiphakamiso sokuthi kufakwe izimayini nokunye ngaphansi kukahulumeni. “Thina sikhulele khona kwi-ANC. Into ebikhulunywa wukuthi kufakwe izinto ngaphansi kukahulumeni. Nami ngaze ngahamba ngayohlangana nowayengumengameli waseTanzania ongasekho, uMnuz Julius Nyerere okunguye owayethathwa njengobaba wase-Afrika, ephusha indaba yokufakwa kwezinto ngaphansi kukahulumeni. Yena futhi uNyerere wabuye washintsha wasixwayisa ngokuthi udaba lokufaka izinto ngaphansi kukahulumeni lulibulele izwe lakhe,” kusho uButhelezi. Uthe ngesikhathi umholi we-EFF, uMnuz Julius Malema efike kuyena ezoxolisa ngemuva kokumdelela, wamxwayisa ngodaba lokufakwa kwezimayini ngaphansi kukahulumeni. “Kuyabokalala ukuthi uMalema akazange angilalele njengoba esaqhubeka nalolu daba. Kodwa isisho sesiZulu siyasho ukuthi isalakutshelwa sibona ngomopho,” kusho uButhelezi. Uphinde wasola uMalema ngokukhomba ngomunwe isihlalo seSilo Samabandla uGoodwill Zwelithini, ngokuthi athi akuthathwe kungaphansi kwaso. Uthe inkulumo kaMalema ethi iSilo akumele sisatshwe kodwa kumele sihlonishwe, ayizange yehle kahle. “Kade kwasa ngithukwa ngodaba lomhlaba. Ukuba izinhlamba ziyahlala ebusweni ngabe angisabonakali,” kusho uButhelezi. Wengeze ngokuthi wathatha isinqumo sokuthi achibiyele umthetho iNgonyama Trust ngo-1994 ngoba wayefuna ukuvikela amanenjana omhlaba ayesesele kowase uthathwe ngabamhlophe. UButhelezi uphinde wakhala ngokuthi yize leli selibe ngaphansi kwentando yeningi iminyaka engu-24 kodwa iningi labantu lisaphila ngaphansi kobubha. Uthe isikhumbuzo somgubho wamalungelo abasikhumbuli ngokuzila kodwa ngokuqinisekisa ekuvikelwa kwamalungelo abantu.