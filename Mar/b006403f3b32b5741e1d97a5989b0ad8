ABANTU baKwaZulu-Natala sebegqugquzelwe ukuthi bahlale beqaphile njengoba kulindeleke ukuthi kube nemvula ezona umlibe namhlanje kusihlwa isuka e-Eastern Cape. Isazi sezulu sakwaSouth African Weather Services u-Ayanda Ntsele uthe basiqaphile isimo sezulu esisuka engxenyeni yaseningizimu nezwe. "Njengamanje imvula isanetha kancane eningizimu nesifundazwe kodwa silindele ukuthi imvula ine ngamandla kusihlwa," usho kanje. Uthe imvula enamandla izobe ihambisana nokubanika kwezulu ngokunjalo nomoya onamandla. "Silindele u30mm wemvula emahoreni angu-24 alandelayo. Ngenxa yokuthi ukubanika kwezulu kudala ukuthi kune imvula ngokushesha silendele ukuthi kube nezikhukhula kwezinye izindawo," kusho uNtsele. Amathuba emvula ahlezi ku-80% esifundazweni sonke kodwa izinga lokushisa lizohlala ku- 25℃. Kulindeleke ukuthi ukuna kwemvula kume ngoLwesihlanu ekuseni.