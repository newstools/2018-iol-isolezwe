“YEKANI ukungena emaphoyiseni ngoba senehluleke kuyona yonke imikhakha, senizolahlela nje. Emaphoyiseni akuyona indawo yokucasha. Kuyasetshenzwa la.” Usho kanje uNgqongqoshe wamaPhoyisa kuleli, uMnuz Bheki Cele, ekhuluma emcimbini womviliyelo wokumamukela ngokusemthethweni ePitoli izolo. UCele utshele amaphoyisa ukuthi angazithambeli izigebengu, ‘uma zifuna impi, aziyithole’. “Noma ngubani ophaka impi, kumele ayithole. Akumele siguqe phambi kwezigilamkhuba. Ngithi maphoyisa isukile,” kusho uCele onanelwe ngenkulu inhlokomo. Uphinde wanxusa amaphoyisa ukuthi abanakekele abantu abafika eziteshin zamaphoyisa, wakhumbuza amaphoyisa ukuthi awumgogodla weNingizimu Afrika. Ucaphune amazwi ashiwo nguMengameli Cyril Ramaphosa ngesikhathi ethula inkulumo yakhe ayeyibhekise esizweni, 
ethi amaphoyisa awathi ‘Thuma Mina’ kubantu abasuke befuna usizo. Utshele abantu bakuleli ukuthi unothando olukhulu ngabo futhi uzinikele ukwenza konke okusemandleni ukubavikela. UCele ungene kulesi sikhundla ngemuva kokuthi uRamaphosa ethathe izintambo. Phambilini ubeyiPhini likaNgqongqoshe eMnyangweni wezoLimo kuzwelonke. Ngakolunye uhlangothi, uCele uthe amaphoyisa kumele akhohlwe wukuthi le inyanga yamalungelo abantu uma kungukuthi abhekene nezigebengu eziyingozi. Ubekhuluma emngcwabeni kaCaptain Dumisani Mhlanzi obulawe ngokudutshulwa ngenkathi kubanjwa inkunzi KwaMaphumulo KwaZulu-Natal. Izigebengu ezenze lokhu kubikwa ukuthi zitholakale ziphethe isibhamu okusolakala ukuthi bekungesikamufi oyiphoyisa elibulelwe. Ukuncomile ukusheshisa kwamaphoyisa ukuthi kube khona ababanjwayo ngalesi sigameko. Ugcizelele ukuthi amaphoyisa aqinise embonweni wokuzethemba nokuzivikela kulokho akwenzayo. “Amaphoyisa azoqhubeka nokungancengi ezigebengwini eziyingozi,” kusho uCele. Uthe manje amandla asengeziwe emaphoyiseni, akusafani nakuqala. “Amaphoyisa kumele ethenjwe umphakathi, futhi kumele aphephe. “Nezigebengu kumele ziluqonde ulimi lwamaphoyisa lokungazesabi ukuze ziwahloniphe,” kugcizelela uCele.