Yize izingane ezincane zingawudli u-polony namaviyena okungokunye kokudla okuthinteka ekusabalaleni kwalesi sifo, inhlangano yezempilo, iNational Institute for Communicable Diseases (NICD) isanda kuveza ukuthi zingu-78 izingane ezisanda kuzalwa ezibulawe yilesi sifo. Inhloko yophiko olubhekele izinhlelo eziphuthumayo kwiNICD, uMnuz Nevashan Govender ithe: “Izinsana zisuleleka nge-listeria uma zizalwa. Kodwa uma kungakafiki ezingeni lokuthi sitholakale lesi sifo komama abakhulelwe kungaholela ekutheni sitheleleke enganeni,” kusho uGovender. Uthe okwamanje yisona sizathu abasaziyo sokusuleleka kwezingane. Bebengakatholi mibiko ekhombisa ukuthi izingane zitheleleka ngenxa yokuncela ibele. Kuthiwa izingane ezibulawe yilesi sifo bezinezinsuku ezingu-28 kuya phansi zizelwe. Ngokwemibiko yaphambilini kuvele ukuthi abantu abadala, izingane ezisanda kuzalwa, abesifazane abakhulelwe nabantu abanamasosha omzimba abuthaka basengcupheni yokuthola lesi sifo. UNgqongqoshe wezeMpilo kuzwelonke, uDkt Aaron Motsoaledi ukhiphe umyalelo othi kukhishwe imikhiqizo ethile yakwa-Enterprise nakwaRainbow emashalofini ezitolo zokudla emuva kokuthi kutholakale ugcobho ezikhungweni okukhiqizwa kuzo. Lokhu kulandela ukuvela kokuthi kutholakale leli gciwane esikhungweni sakwa-Enterprise ePolokwane, Limpopo naseGermiston, eGauteng. Inkampani engamele i-Enterprise, iTiger Brands, iveze ukuthi ayiziboni ithinteka ekufeni kwabantu abangu-180 okubalwa nezingane ezingu-78 ezisanda kuzalwa. UGovender uthe bakholwa wukuthi sizoqhubeka nokunyuka isibalo sabatholakala bene-listeriosis ngenxa yokuthi abantu sebeze bakudla ukudla okunenkinga. “Uma abantu besola ukuthi banezimpawu ze-listeriosis kumele baye esikhungweni sezempilo esiseduzane,” kusho uGovender. Uthe bathemba ukuthi zizokwehla izibalo zabantu abathola lesi sifo emuva kokuthi uMotsoaledi ekhiphe umyalelo oxayisayo.  Ngaphandle kwalokhu uthe umphakathi ungasiza ekwehliseni isibalo ngokuthi ulandele imiyalelo yokupheka ukudla ngendlela ephephile. Unxuse umphakathi ukuthi ungazilahleli wona imikhiqizo ethinteka ekusabalaleni kwalesi sifo kodwa uyiphindisele ezitolo eziyidayisayo Unxuse abantu ukuthi balandele le miyalelo yenhlangano yezempilo iWorld Health Organisation (WHO): Ukuqinisekisa ukuhlanzeka Ukuhlukanisa ukudla okuphekiwe nokungaphekiwe Ukuphekisisa ukudla Ukubeka ukudla endaweni ezoqinisekisa ukuthi akonakali Ukusebenzisa amanzi ahlanzekile Ukuhlanzisiza izithelo nemifino Ukuqinisekisa ukuthi amakhishi ehlanzekile ngokusebenzisa izinto zokubulala amagciwane