SEKUNGUMLANDO ukuthi kuphelile ngoNgqongqoshe obemandla nasezinkundleni zokuxhumana, uMnuz Fikile Mbalula, kwangena oke waba nguMkhuzi wamaPhoyisa, uMnuz Bheki Cele obelokhu ekhaleleka njalo uma kuvela ukuthi izigebengu ziyazicanasela eNingizimu Afrika. Yize iningi likhombise ukujabula kodwa umlando wakhe ngesikhathi enguKhomishana wamaPhoyisa eminyakeni edlule, ubuyise uvalo nongabazane ngobuholi bakhe kwabaningi. Okhulumela inyunyana yamaphoyisa iPopcru, uMnuz Richard Mamabolo uthe bayakwemukela ukuqokwa kukaCele, wathi bayazi ukuthi uhlalelwe umqansa ongenyukwa mbongolo njengoba kufanele asebenze kanzima ukubuyisa isithunzi sezokuvikela. “Siyakwemukela ukuqokwa koNgqongqoshe abazosebenza emkhakheni wezokuphepha. Siyazi ukuthi uCele akamusha kulo mkhakha. Useke wasebenza njengokhomishana, isipiliyoni sakhe asithola ngokudlula sizomsiza ukungena athi khaxa asebenze kushunqe uthuli. “Okukuqala okufanele akwenze wukudiliza inqwaba yezikhulu kuzwelonke nasezifundazweni, aphinde aqinisekise ukuthi anele amaphoyisa eziteshini,’’ kusho uMamabolo Akumangazi ukubonakala kwezithombe zikaCele nama-video  edansa abantu bejabuliswa yisinqumo sikaMengameli Cyril Ramaphosa. Eqokwe ngayizolo uCele, ufike lazwakala izwi lakhe njengoba ekade ehambele inkonzo yesikhumbuzo samaphoyisa aseNgcobo. “Akumele nife niphethe izibhamu,” waphinde watshela amaphoyisa la mazwi ake wawasho phambilini ukuthi amaphoyisa kumele ashaye enyameni kwizigilamkhuba. I-DA ikhuze umhlolo ngokubuyiswa kukaCele yathi kuyichilo eliphindiwe. UMnuz Zakhele Mbhele obhekele ezamaphoyisa uthe akasiboni isidingo sokubuyiswa kukaCele emaphoyiseni. “Kuyethusa ukuthi umuntu owake watshela amaphoyisa ukuthi awadubule enyameni ezigebengwini usebuyisiwe. Sihlala sigcizelela ukuthi umbutho wamaphoyisa udinga ukuphathwa abantu abafanele,’’ kusho uMbhele. Kunenkolelo yokuthi uCele uyaziswacisa izigebengu ngamazwi nangemiyalelo ayinika amaphoyisa. Nokho akhona amaphutha nogcobho ababonwa yilabo abangaphakathi emaphoyiseni, abakholwa wukuthi umuntu okulesi sikhundla kumele kube wumuntu osemnkantshubomvu emaphoyiseni. Kwamanye amaphutha akhonjwa kuCele, kubalwa udaba okukholakala ukuthi lwamxoshisa ekubeni wuKhomishana wamaPhoyisa, kubalwa udaba lokuthengwa kwesakhiwo samaphoyisa, nalapho owayenguMvikeli woMphakathi, * -Advocate Thuli Madonsela athi ingcabha yayikuCele ngalolu daba. Okunye okumdalele amazinyo abushelelezi yizinkulumo zakhe. Kuzona kubalwa ayenza ngesikhathi kuphenywa kabanzi icala lokubulawa kuka-Annie Dewani nokwakusolwa umyeni wakhe uShrien ngokumbulalela kuleli. Lolu daba lwagcina ukunakwa kusekhona uCele ngemuva kwalokho kwathuleka ngalo kwagcinwa kuboshwe uXoli Mngeni noMziwadoda Qwabe kwathi owayesolwa phambili uDewani waphunyula. UCele wabiza umsolwa ngenkawu esuke ezweni layo yazogila ubugebengu lapha eNingizimu Afrika. Lokhu akwehlanga kahle kwabaningi. Kwaphoqa ukuthi agcine ehlele ngezansi axolise ngenkulumo yakhe. Enye inkulumo ngeyokugqugquzela amaphoyisa ukuba adubule ashaye enyameni ezigebengwini, abuze emva kwendaba. Olunye udaba kube ngolombutho owaziwa ngeleTRT (amabherete) ake asolwa ngobuge-bengu nokungaziphathi kahle. Indlela abesebenza ngayo ibishiya imibuzo nezinsolo zokunga-hambisi kahle. Ubudle-lwano obuqinile phakathi kukaCele bubonakale ngisho esephumile esikhundle-ni sokuba ngukhomi-shana njengoba ake wakho-mbisa ukuweseka amanye awo ngesikhathi evela eNkantolo eNkulu eThekwini eyoqula icala. Lokhu kukhombise ngokusobala ukuthi nakuba kwake kwakhona umsindo wokuthi akakaze abe yiphoyisa njengoba aye ngumkhuzi wawo, kodwa ukusebenza ngokuzimisela nokuba ngumuntu okwazi ukuxhu-mana nalo mbutho, kwenze waba ngumuntu ogcina ethenjwa yiwo. Phezu kwakho konke lokhu iningi labantu lithi uCele ubenza okufanele futhi unguMesiya ozokhipha umphakathi wakuleli ebugqileni obudalwa wukudlanga kobugebengu. Ubufakazi wukuthi ngesikhathi engukhomishana wamaphoyisa wenze umphakathi waphila ngokuphepha ngenxa yokuthi ubugebengu bubonakale behla. UCele waziwa ngokuzibambela mathupha efika endaweni yesigameko azibophezele ekuxazululeni inkinga nokuhambela imiphakathi abheke ukuthi yiziphi izinkinga ebhekene nazo. Nakuba nabanye bekwenza kodwa okukaCele kuyadlulela nokungenye yezinto emenze wathandwa ngabantu. Akekho ongakhohlwa ukuthi uCele uphinde abe nendaba nendlela amaphoyisa abukeka ngayo. Lokhu kubonakale ngesikhathi egqugquzela ukuthi awajime futhi akhece imikhaba, kugqame isifuba. Phakathi kobugebengu obebudla lubi kulezi zinsuku kubalwa ukuqolwa kwezimoto ezithwala imali. Nakuba  kungakapheli ngisho isonto kodwa uCele usephawulile ngalokhu wathi ngesikhathi sakhe waqeda ngalolu hlobo lobugebengu. Uthe uzibophezele ukuqeda nya ngabo nangobunye obuphilisa lubhojozi umphakathi. Ukubuya kwakhe azohlenga isizwe yinto osekunesikhathi ikhaleleka. Lokhu kubonakale ngemikhankaso ethi #BringBhekiCele ne-#BringNdosiBack ebishisa ezinkundleni zokuxhumana. Kwayena ubelibeka ngembaba elokuthi uyakhumbula futhi usawulobizela lo msebenzi. Ngamanye amazwi inkulumo ayenza emngcwabeni wowayengumsakazi uNat “Cool Kat” Gumbi,  lapho athi ukhathele wukujahana namaklabishi, ufuna ukujaha izigebengu, lifezekile.