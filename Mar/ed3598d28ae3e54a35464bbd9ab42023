UKHUNGATHEKILE umndeni kagogo obulawe phambi kwabazukulu washonela phezu komunye eMzimkhulu. UNkk Nokukhanya Mlengana (64) waseNgqokozweni, eMzimkhulu, udutshulwe ngoLwesine ebusuku kanti kuthiwa ubelungiselela ukulala ngesikhathi ehlaselwa. Lesi sehlo kuthiwa senzeke ngesikhathi umufi nabazukulu bakhe, oneminyaka ewu-12  ofunda uGrade 6 eNokhwezi Primary noneminyaka ewu-18,  ofunda uGrade 10 eJozana High, bebehleli phezu kombhede ekamelweni lokulala, abazukulu bemhlikihla ngomuthi wokuqeda izinhlungu emzimbeni okuyinto abayenza njalo ngaphambi kokuthi balale. Bezwe kufahlaka ifasitela ekamelweni, kwavela umbhobho wesibhamu, wakhomba ngakubo maqede saqhuma. Umzukulu omncane kuthiwa uzimboze ngengubo omunye wagxuma wawela phansi, kwangadubuleka muntu. Indodakazi kamufi, uNksz Nozibele Mlengana, ithe ngokuzwa kwayo umhlaseli uphinde wadubula okwesibili engaphandle waphinde  washweba. “Ube esengena ngalo ifasitela, umama ngaleso sikhathi naye kuthiwa bese ewile embhedeni ethi uzama ukubaleka wahluleka,  wawela phezu kwengane endala. Le ndoda imdubule esiphongweni washonela phezu kwengane,” kusho yena. Uthe umsolwa, okuthiwa ubezifihle ubuso, kuthiwa akashongo lutho ngesikhathi edubula. Umthombo waleli phephandaba ongathandanga ukudalulwa uthe kusolwa elinye ilungu lomndeni elike labiza umhlangano womndeni nyakenye, lisola umufi nelinye ilungu lomndeni ngokuthi ‘bazungeza’ umuzi walo. Kuthiwa lanqaba ukucacisa ukuthi lisho ukuthini uma lithi bazungeza umuzi walo. UNksz Mlengana ubuzwe ngomhlangano wavuma ukuthi waba khona wathi ilungu  lomndeni lagcina lingacacisanga ukuthi lisho ukuthini ngalokhu. “Ngenxa yokuthi wayengaphumeli obala ngaze ngaphakamisa ukuthi uma kungukuthi uzwe kuthiwa umama uyathakatha futhi lokhu ekuzwe ngenyanga noma isangoma, ngicela ukuthi abuyele kubo afike abacele ukuthi bacuphe lowo mthakathi. “Ngathi uma kusa umama emile egcekeni lakhe ebanjiwe ngiyamkhulula ukuthi enze noma yini kuye. Bekungakenzeki lutho kuze kube manje. “Thina njengomndeni asazi ukuthi singathi sisola bani ngokubulawa kukamama ngesihluku esinje,” kusho yena. Okhulumela amaphoyisa, uColonel Thembeka Mbele, uthe kuvulwe icala lokubulala eliphenywa esiteshini samaphoyisa eMzimkhulu. Bekungakaboshwa muntu.