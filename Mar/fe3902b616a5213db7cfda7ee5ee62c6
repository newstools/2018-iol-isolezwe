Ukhala ezimathonsi unina kaMhlengi Gwala (27) waseChesterville, eThekwini, okulindelwe umphumela wokuhlinzwa kwakhe ukuze kuzwakale ukuthi  usayokwazi yini ukuqhubeka nezemidlalo. Kuqathaka izinyembezi kuNksz Fundi Magwaza uma elandisa ngokwehlele indodana yakhe okuwukuphela kwayo athe ngeke uyihlukanise nezemidlalo. Uthe indodana yakhe ilala ekamelweni elingaphandle kodwa ivuka njalo entathakusa izokwenza ukudla endlini enkulu uma isiyozilolonga ngebhayisikili. “Ufike ekhishini ngo-3 ekuseni njengokujwayelekile ezokwenza ukudla, wahamba. Ngathola ucingo engitshela ukuthi usesibhedlela ngaqasha imoto sayombheka esibhedlela,” kusho uNksz Magwaza. Uthe bekunzima nokukhuluma bemfica  esebhandishwe imilenze. “Ngimembulile emilenzeni omunye usikwe sonke isihluzu, omunye usikwe ngaseqakaleni. Usitshele ukuthi amadoda amhlaselile abemnyama kodwa ekhuluma ulimi angaluzwa. Ngisho ewanika iwashi neselula akunqabile,” kusho yena. Okwenza unina asole ukuthi bekuyitulo wukuthi bashiye ngisho ibhayisikili lakhe elibizayo. “Ngigcine ukukhuluma naye eyongena egunjini lokuhlinzwa (izolo), sizozwa uma ebuya ukuthi kuhamba kanjani. Odokotela bathe ulimele imisipha kwathinteka nethambo komunye umlenze. Esibhedlela ubevele akhale uma evakashelwa adlala nabo ngoba uhluleka ngisho ukuphakamisa imilenze. Sibonga ukuthi uyaphila ngoba nango-2015 wasinda ehamba ngebhayisikili beshayiswa yiloli nozakwabo womlungu owashona kuleyo ngozi,” kusho uNksz Magwaza. Sikhulu isililo kwabamaziyo ezinkundleni zokuxhumana. Umyalezo wokuqala obubika ngokulinyazwa kwakhe uthunyelwe kuTwitter nguHenri Schoeman ozibize ngomngani wakhe. Abantu abebephawula bathe ababoni ukuthi uGwala ubehlaselwa ngenhloso yokubanjwa inkunzi ngoba akuthathwanga lutho. Bathe kungenzeka ukuthi abamlimazile  bebethunywe abathize abafuna ukudicilela phansi ikusasa lakhe kwezemidlalo. Okhulumela amaphoyisa KwaZulu-Natal, uCaptain Nqobile Gwala, uthe lesi sehlakalo senzeke emgwaqweni uRick Turner ngezithuba zawo-3.20 ekuseni. “Abasolwa babalekile ngesikhathi bephazanyiswa onogada abebeseduze  ababize abezimo eziphuthumayo waphuthunyiswa esibhedlela. Kuvulwe icala lokuzama ukubulala eliphenywa ngamaphoyisa aseMbilo,” kusho uCaptain Gwala. Ngaphandle kokuba wumgibeli wamabhayisikili, uMhlengi uphinde abe yilungu leMarine Surf Life Saving Club. Ikusasa lakhe kwezemidlalo belithembisa kakhulu njengoba eseye kathathu phesheya. UNksz Sue de la Porte ongomunye wabaxhasi bakhe kwezemidlalo ucashunwe emithonjeni yezindaba ethi bachithe usuku lonke esibhedlela 
izolo. Unxenxe abalandeli ukuthi bambeke emthandazweni ukuze abuyele kwezemidlalo. Kushone elayizolo sekuvulwe isikhwama sokunikelela uMhlengi kanti ngesikhathi sokuloba bese kungene kuso imali engaphezulu kuka-R30 000. Ngokwekhasi iBack A Buddy kuhloswe ukuthi isikhwama sifinyelele kuR100 000.