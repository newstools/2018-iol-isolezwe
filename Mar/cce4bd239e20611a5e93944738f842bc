U-Ayanda Mabulu ubesusa umsindo emphakathini njengoba imidwebo yakhe ibithathwa ngokuthi iveza inzondo ebhekiswe kuZuma. Lo mdwebi kamuva nje akabonwa nangalukhalo endaweni asebenzela kuyo eNewtown Bag Factory Studios, nasehhovisi lakhe kukhala ibhungezi njengoba eqoqe konke. Imidwebo yakhe ebivame ukubonakala kule ndawo iqoqiwe yonke nezingcingo zakhe azingeni nemiyalezo athuyelelwa yona sekunesikhathi ingaphendulwa. Abasebenzi bakule ndawo bathe lo mdwebi ushaye utshani futhi bayalelwe ukuthi bangalinge bakhiphe inombolo yakhe yocingo. Ugcine etholakele ocingweni lomfowabo uBongani osebenza kwesinye istudiyo esisha esingasedolobheni eGoli. Le ndawo entsha inezokuphepha eziqiniswe kakhulu njengoba ifakwe izinsimbi ezishiselwe futhi kunabaqaphi abahlala bezulazula kuyona. “Kuningi okwenzekile selokhu sigcinile ukukhuluma. Ngehlile nasemzimbeni ngike ngasatshiswa kanzima kabi ngacishe ngafelwa yizingane zami,’’ kusho uMabulu. “Kunamadoda amabili agasele endaweni engisebenzela kuyona. Angivimbezela ngezibhamu kwaba kuncane indawo. Ngalowo mzuzu ngazitshela ukuthi uma kufanele ngife akumane kwenzeke ngokushesha, angikhombisanga ukwesaba.’’ Ugcizelele ukuthi usamile kwelokuthi akekho ozomvimba ekusebenziseni ikhono lakhe lokudweba ukuze aveze imizwa yakhe.