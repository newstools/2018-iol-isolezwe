I-DA  isisole uMengameli Cyril Ramaphosa ngokuyishaya emuva ayishaye phambili ngesinqumo sakhe sokuthi umbuso ukhokhe izindleko zecala likaMnuz Jacob Zuma obengumengameli. UMnuz James Selfe ucashunwe emaphepheni asenkantolo ekhala ngokuthi kungani uRamaphosa evumela ukukhokhelwa kwezindleko zecala likaZuma kodwa ebe enqabe ukukhokha ezecala lamaphoyisa amahlanu angesikhathi sobandlululo, asolwa ngokusoconga uNksz Nokuthula Simelane. URamaphosa uzidonsele amanzi ngomsele ngesikhathi eqinisekisa ukuthi izindleko zamacala kaZuma zizothwalwa umbuso. Ukuveze lokhu ngesikhathi ephendula umbuzo obuhlonywe umholi we-EFF, uMnuz Julius Malema, ephalamende phakathi nesonto. I-DA  ifake amaphepha eNkantolo eNkulu yaseGauteng ngoLwesihlanu, ithi lolu daba aluthathwe njengoluphuthumayo. URamaphosa uthe kunesivumelwano esenziwa uZuma nowayengumengameli uMnuz Thabo Mbeki, ukuthi uZuma uzoyikhokha le mali uma elahlwa amacala. UZuma ubhekene namacala okukhwabanisa, inkohlakalo nokushushunjiswa kwemali.