UKUBONAKALA  kobenguMengameli wakuleli uMnuz Jacob Zuma emphakathini ezibandakanya nezinhlelo zenhlangano ebusayo i-ANC, kushiya imibuzo  njengoba esanda kuxoshwa. UZuma wehle esikhundleni ngenyanga edlule. Ukwesula kulandele imihlangano eminingi abenayo nobuholi obusha beqembu embiwa ngemigxala ukuba ehle esihlalweni. Nakuba lwagcina lugobile uphondo kodwa wayelokhu ekhale ngokuthi akalazi icala lakhe. UZuma wenze obekungalindelekile kumuntu osanda kuhoxiswa emsebenzini. Muva nje ubonakala ehla enyuka ezindaweni ezahlukene exhumana nabantu. Uqale wabonakala emcimbini wokuvula isiShayamthetho saKwaZulu-Natal nalapho amukelwe khona ngesasasa ngasekupheleni kwenyanga edlule, kanti ubesanda kuvakashela isikole saseNkandla iBizimali High edume ngokwenza kahle ka-matric. Nangempelasonto yokubhalisela ukuvota ubesabalele yonke indawo enxenxa abantu ukuba bayobhalisa ngobuningi babo. Nakuba i-ANC imemezele ukuthi izomema abaholi ababengomengameli ukuba babe yingxenye yeqembu nezinhlelo zalo kodwa abanye abakaze babonakale. Lokhu kudala ukudideka ukuthi ngabe uZuma ukwenza ngenhliziyo emhlophe lokhu noma usaqhuba ipolitiki ngenhloso yokuthi abantu bamdabukele. Umhlaziyi wezepolitiki ozimele uMnuz Thabani Khumalo uthe izenzo zikaZuma zishayisa amakhala ngoba uyaziwa ukuthi ungusomaqhinga. â€œIkabili yona le ndaba kaZuma ngoba siyazi ukuthi usenalo ilungelo lokusebenzela i-ANC nakuba esephumile esikhundleni. Kungenzeka ukuthi wenzela ukuthi abantu bambone njengomuntu okwadlalwa ngaye waxoshelwa ubala," kusho uKhumalo. Uthe lokhu ukwenza kakhulu KwaZulu-Natal lapho azi khona ukuthi basebaningi abamesekayo abasagoloza ngisho ukususa izithombe zakhe emahhovisi. Uthe kukhona amagatsha abeke isithombe sikaMnuz Cyril Ramaphosa kodwa angasisusi esikaZuma. UMnuz Pule Mabe okhulumela i-ANC kuzwelonke uthe, ukuvela kuZuma ezintweni zikaKhongolose kuhambisana nosiko lwenhlangano njengoba besebenzisana nabaholi abadala. Uthe nakuba abanye ababengomengameli uMnuz Thabo Mbeki noKgalema Motlanthe bengakabonakali kodwa ithuba livuliwe.