ESIKHATHINI esingesingakanani indawo yaKwaNongoma iphendulwe ihlaya ezinkundleni zokuxhumana. Obekubhalwa kuzona bekukhombisa ukuthi le ndawo isasilele ezintweni zesimanje. Bekushiwo zonke izinto ezingasile kuthiwe zenziwa abantu bakhona. Abantu ezinkundleni zokuxhumana bayiveza le ndawo njengesele emuva nengekho ezintweni. Njengoba kubhoke isifo esitholakala ngokudla okubalwa kukona u-polony nenyama iListeriosis, sekuvele ihlaya elithi KwaNongoma kuphume umyalelo othi konke ukudla akuyiswe enduneni iyokuchela ngentelezi ikuqinise ukuze  abantu bengeke bafe. Omunye uke wabhala kuFacebook ukuthi: “Bakwethu ngiKwaNongoma nabangani bami ngivele ngaqamba amanga ngathi siyiDistruction Boyz, bavele basithengela utshwala bamahhala besijabulela becabanga ukuthi siyiDistruction Boyz ngempela.” Abanye bathi amagama ezitolo nokunye abizwa ngenye indlela njengokuthi esikhundleni sokuthi Hungry Lion kubhalwe ukuthi 'Ilambile Ingonyama'.  Bathi iKFC yakhona umuntu uzifikela nenkukhu ephilayo bayichuthe, bayithose ube uyilindile. Isitolo iGame kuthiwa bathi kuse'Masidlale', indawo yokuzivocavoca iVirgin Active kuthiwa 'Itshitshi elikhuthele'. Kuthiwa abafundi bakhona sebekujwayele ukuthi uma befunda kuvele kungene inkomo ikhothe ibhodi ngolimi kucishe yonke into ebibhaliwe. Njengoba abanye abantu bedlala izitokofela zemali nezokwehlukanisa ukudla, kuthiwa bona badlala isitokofela sezinkuni zokubasa. Kuthiwa uma insizwa yaKwaNongoma icela intombi ukuba iyithumelele izithombe ingagqokile, ivele ithi 'Awungithumelele amanyala lapho'. Kuthiwa izimpawu zomgwaqo zibhalwe ngesiZulu njengophawu logwaqo oluyalela ukuba umshayeli ame kuthiwa luthi 'Ibambe lapho nkunzimalanga'. Njengoba abantu abaningi kulezi zinsuku benza ama-tattoo ezinto ezahlukene abazithandayo, kuthiwa abaKwaNongoma benza awamageja. Sekuke kwasabalala ezinkundleni zokuxhumana isithombe sesigxiviso samaphoyisa esikhombisa umhla ka-32 okwathiwa leso sigxivizo esasesiteshini esiKwaNongoma. Isakhamuzi esiqavile sakule ndawo esingusaziwayo ezinkundleni zokuxhumana kodwa siphinde sibe ngumholi weDA KwaZulu-Natal uMnuz Zwakele Mncwango, sithi sihlala sizibona lezi zinto kodwa azisikhathazi. UMncwango uthe esikhundleni salokho ziyamkhuthaza ukuba asebenzele ukuthuthukisa indawo yangakubo. Uthe uyaziqhenya ngoNongoma nesifunda sonke saseZululand ngoba sikhiqize abantu abasemikhakheni ehlukene abenza kahle kakhulu kuyona. "Ngikhuluma nawe nje ngisekhaya KwaNongoma ngimile ngibuka umhlaba esinawo. Laba bantu ababhala lezi zinto abanawo nomhlaba wokulima bahlala emadolobheni. “Abanye bahlala emikhukhwini kodwa bazenza ngcono ngendawo yangakithi, ngivele ngixakeke,’’ kusho uMncwango.