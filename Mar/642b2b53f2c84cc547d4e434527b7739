Izolo, uMotsoaledi uthe bathole ukuthi  iListeria ivela efemini yakwa-Enterprise Foods esePolokwane. Isitolo esikhulu sakuleli, iShoprite Group, sithe wonke amasuphamakethe aso akhiphe ukudla kwakwaRainbow Chicken  nokwakwa-Enterprise Foods emuva kwesimemezelo sikaMotsoaledi. “Sicela amakhasimende abuyise ukudla kwakwa-Enterprise Foods nokwakwaRainbow Chicken okungaba wupholoni, ama-vienna nama-russian. Sizowabuyisela imali yawo,” kusho abakwaShoprite esitatimendeni. Bathe bayajabula ukuthi iListeria isheshe yatholakala ukuze amakhasimende aphephe futhi bazokwenza konke okusemandleni ukusiza uMnyango wezeMpilo emizameni yawo yokuvimba ukubhebhetheka kwayo. Baphethe ngokuthi banezinhlelo ezisezingeni eliphezulu zokubheka ukuphepha kokudla emasuphamakethe abo. Esitatimendeni esithunyelwe kwabezindaba, uMnuz David North, wakwaPick n' Pay, uthe bakukhiphile konke ukudla kwakwa-Enterprise nakwaRainbow ezitolo zabo okuhlanganisa nezakwaBoxer. Ubalule ukuthi bakhiphe imikhiqizo yakwa-Enterprise ehlanganisa oBokkie, Renown, Lifestyle neMieliekip nopholoni wakwaPick Pay owenziwa yiRainbow. Uthe wonke amafriji aphethe inyama egayiwe azohlanzwa kahle ukuze kuqiniswe ezokuphepha. Ugqugquzele amakhasimende athenge inyama egayiwe ukuthi ayibuyise ukuze athole imali yawo. UMotsoaledi uthe abantu abaningi abaphethwe yiListeriosis baseGauteng, kulandele iWestern Cape kugcine iKwaZulu-Natal. “Sesiyazi ukuthi iListeria isefemini yakwa-Enterprise Foods, ePolokwane. Siphinde sayithole nakwenye ifemu yayo i-Enterprise eseGermiston, Ekurhuleni nasefemini yakwaRainbow eseFree State kodwa kusazoqhutshekwa kuthathwe amasampula kubhekwa kabanzi leli gciwane,” kusho uMotsoaledi. Uthe bazoya kuwo wonke amafemu enza ukudla okugayiwe bahlole ukuthi alikho yini leli gciwane. UNkk Thezi Mabuza, onguKhomishana weNational Consumer Commission, uthe abantu bazokwaziswa namhlanje ukuthi inyama egayiwe bayibuyisele kuphi ukuze lokhu kwenzeke ngohlelo. Uthe abantu akufanele bazikhathaze ngeziliphu uma sebezilahlile ngoba uhlelo lwabo luzoqikelela ukuthi yonke impahla ibuyela emuva. UMotsoaledi uthe abakhulelwe, izingane, abaphila neHIV nabanamasosha omzimba aphansi kufanele bangakudli ukudla okugayiwe. Uveze ukuthi bangu-948 abantu abahlolelwe iListeriosis, abangu-659 kuyaziwa ukuthi bahlala kuphi kanti abangu-180 bashonile. “NgoLwesihlanu sithathe amasampula ezinganeni eziyisishiyagalolunye ezineminyaka engaphansi kwemihlanu, ezingeniswe esibhedlela iChris Hani Baragwanath zikhishwa yisisu. Sithole ukuthi zidle upholoni owenziwe kwa-Enterprise nakwaRainbow Chicken Limited (RCL). Sithole ukuthi kunegciwane kodwa sisaqhubeka nokuhlola amasampula,” kusho uMotsoaledi. Uthe ukukhishwa kokudla okugayiwe kwakwa-Enterprise akusho ukuthi abantu abazithele ngabandayo kodwa kufanele baqhubeke nokuwasha izandla ngamanzi anensipho uma beqeda kuzikhulula. Badle ukudla okuphekwe kwavuthwa futhi basebenzise amanzi ahlanzekile uma bepheka baphuze nobisi olubilisiwe. UMnuz Lawrence Mac Dougall, oyisikhulu esiphezulu sakwaTiger Brands, uthe kumile ukusebenza emafemini abo asePolokwane naseGermiston futhi bazolandela yonke imigomo ababekelwe yona ngokuhoxiswa kwemikhiqizo yabo.