UTHUKUTHELE wazilengisa ngentambo yesikhwama washona umfana oneminyaka engu-10 ecikwa wunina obemphoqa ukuba aye esontweni, ebe esho ukuthi akafuni. ULuthando Nzama (10) wase-38th Avenue, eFannin, eClermont obenza uGrade 5  eClernaville Primary, uzibulale ngeSonto ekuseni ekubo. Unina kamufi uNksz Nontobeko Nzama (30) ulandise leli phephandaba ngesikhathi kunenkonzo yesikhumbuzo esikoleni sikamufi, iClernaville,  ngoLwesine, ukuthi umufi ubehlala esho ukuthi akayizwa kahle indaba yokuya esontweni leZayoni kodwa yena ehamba naye ngenkani. Uthi njalo uma kuphathwa eyesonto ubebonakala eshintsha ebusweni. “Ngimthume ukuthi ayolanda umfaniswano wesonto kwenye indlu ukuze ngimu-ayinele. Ngabona kuhamba isikhathi engabuyi ngathumela ingane yakwabo eneminyaka engu-7 neneminyaka emithathu. Zamfica elenga ophahleni lwendlu, zamqaqa,’’ kusho uNksz Nzama. Uthe ubona sengathi uzozisola aze ayongena egodini ngokuphoqa indodana yakhe ukuba iye esontweni ibe isho ukuthi ayizwani nalo. Uthe izingane ezithole umufi elenga, zivele zasika ngebhodlela ibhande azilengise ngalo,  lagqashuka wawa. Uthi ngesikhathi zimtshela kuvele kwaduma ikhanda engazi ukuthi yinto azoyithini lena. “Ubehlala ethi uzokhula ashayele amabhanoyi angakhele indlu enhle, athenge nemoto kodwa onke lawo maphupho ashabalele. Ibuhlungu inhliziyo yami ngoba bese ngethembe yena, futhi ubeqhuba kahle kakhulu esikoleni bengibona ukuthi uzolifeza iphupho lakhe,’’ kubalisa unina kamufi obekhihla isililo engaphezi. Uthe namanje usazibuza ukuthi yini  ebimenza alizonde kangaka isonto ngoba alukho olutheni olwenziwa esontweni oluhlukumeza izingane. Othisha bakhe esikoleni bababaze ukukhalipha kukamufi, bethi ubeyiciko kwezokudweba. Uthisha wakhe uNksz N.P Nzama uthe uyohlala emkhumbula ngomdwebo webalazwe amenzela wona. “Ngabuza ukuthi ubani ingane ekwazi ukudweba bakhomba uLuthando, nangempela walidweba ibalazwe. Ngaqala lapho ukumazi ukuthi ungumuntu onekhono elimangalisayo. Kubuhlungu namuhla uma sekuthiwa akasekho ngoba ubezoba nekusasa eliqhakazile,’’ kusho lo thisha eduduza umndeni. Ilungu lesigungu sesikole, uMnuz V.L Jobe uhambe emazwini ezikhulumi ethi umndeni mawubheke kuMdali uzowupholisa amanxeba. Abanye abafundi abebefunda nomufi bebebonakala ukuthi badangele ngesikhathi kuqhubeka inkonzo yesikhumbuzo baze bamhlonipha ngeculo abalishaye kwavuka umunyu kwabebethamele inkonzo. Umufi ungcwatshwe ngoLwesihlanu.