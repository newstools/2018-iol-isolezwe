Izolo abengabonakali nangokhalo emgwaqweni kodwa ebenkanise egaraji likaphethroli elikuPercy Osborne Street, eGreyville, eThekwini. Isolezwe libike ngoJanuwari 15 ukuthi amabhasi awasebenzi ngenxa yokungabibikho kukadizili. Amabhasi kamasipala aphethwe yinkampani ezimele iTansnat okuyiyona efanele ukuthenga udizili ngemali eyikhokhelwa nguMasipala weTheku kodwa kujwayelekile ukuthi amabhasi ame bese kukhinyabezeka abagibeli. Amabhasi kamasipala ahambela enkabeni yeTheku, eNewlands, Ntuzuma, KwaMashu, eMlaza naseShallcross. Iningi labagibeli lisale dengwane izolo ntambama ngenxa yokungabi khona kwamabhasi. Omunye umfundi osuka eMlazi aye eBluff uthe bayama ezitobhini belinde amabhasi angafiki. Umshayeli webhasi ongathandanga ukudalulwa utshele Isolezwe ukuthi ukuhamba kwamabhasi kuyinkinga ngoba udizili awukho. “Ngiphatheke kabi ngoba izingane zesikole zizothinteka ngenxa yalesi simo,” kusho umshayeli. Uthe uphatheka kabi uma ebona abafundi behamba ngezinyawo uma kukhona izinkinga zamabhasi. Uphinde wathi ngaphandle kokuphela kukadizili banenkinga yokungaholi ngesikhathi njengabashayeli. “Phambilini besihola ngomhlaka-27 enyangeni kodwa manje ize iphele golokoqo inyanga,” kusho yena. Uthe sekujwayelekile ukuthi kwenzeke lokhu. UNksz Tozi Mthethwa, oyiNhloko yezokuxhumana kuMasipala weTheku, uthe bafisa ukwazisa abagibeli bamabhasi kamasipala aphethwe yiTansnat ukuthi kuzophazamiseka ukuhamba kwawo ngenxa yokushoda kukadizili. “Sicela abagibeli benze amanye amalungiselelo kusukela namhlanje (izolo) kuze kube siyabazisa ngokuqhubekayo. Siyaxolisa kubagibeli ngokuphazamiseka okukhona,” kusho uNksz Mthethwa.