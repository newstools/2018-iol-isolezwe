SISHUBILE isimo phakathi kosomabhizinisi ababili abakweletana itshe lemali enguR390 000, ababebolekene yona kwenziwa umcimbi ngonyaka odlule, bathembisana ukukhokhelana emuva kwawo. UMnuz Siyabonga Msomi uke wathumba uMnuz Welcome Msomi, ongumbhali wemidlalo yeshashalazi ophinde abe wusomabhizinisi usuku lonke eyifuna la imali yakhe. USiyabonga uthi azilime ziye etsheni manje ukhathele wukudlala lo somabhizinisi. Uthe kwaba nesethembiso sokuthi le mali uzoyithola uma sekudlule umcimbi kodwa kuze kube manje usabambe udonga. “Wayethi kunoxhaso azoluthola, ngabona ukuthi kuzoze konakale umcimbi wakhe ngamsiza. Ngiphelelwe yisineke-ke manje sengibekezele kakhulu nami ngikweleta abanye abantu,’’ kusho uSiyabonga Msomi. Uthi wayemzwela ngenxa yokuthi wayeshoda ngemali ngesikhathi ehlela umcimbi weJazz ngo-Agasti wonyaka odlule kanti akabuzanga elangeni, uzobanjiswa isisila sehobhe. Ngesikhathi lo somabhizinisi ethumbe uMsomi, wagcina emdedela ngoba sebebhale incwadi efungelwe emaphoyiseni ukuthi wayezoyikhokha banqumelana nesikhathi. “Kumanje kunabantu besicathamiya engibakweletayo, bayayifuna le mali. Ngize ngakhipha imali yami yezinye izinto ngoba sengizama ukulungisa isimo.’’ Emuva kwalokho uSiyabonga uthi akaze ayithole imali yakhe njengoba uWelcome eqhubeka ebika imbiba nebuzi eyilandula imali ethembisa ukuthi usayizama. UWelcome uvumile ukuthi wayiboleka le mali wathi abantu ababemethembise uxhaso bamenzela phansi ngoba wayethembele kubona. “Uqinisile impela uSiyabonga, ngiyasazi isikweletu ngiphezu kwemizamo yokusikhokha. Ngangilinde imali eyayizovela eDubai kwavele kwaba nezinkinga ngangayithola. “Sengimthembise kaningi ukumkhokhela kodwa kungenzeki,’’ kusho uWelcome Msomi. Uthe uma zonke izinto zihambe kahle kuzoshaya uMsombuluko wakusasa eseyikhokhile le mali.