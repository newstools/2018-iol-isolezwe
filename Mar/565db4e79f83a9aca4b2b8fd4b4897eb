USESHAYA ingwiji khwebu unina womfundi ka-Grade 6 wasesikoleni (esiligodlile igama laso) eMthwalume, okwakusolwa ukuthi udlwengulwe, wakhuleliswa yiphoyisa eliyisihlobo. Emasontweni amabili edlule Isolezwe ngeSonto libike ngezinsolo zikanina womfundi ezithi leli phoyisa layengela emzini walo lo mfundi ona-13, lamdlwengula ebusuku elele. Ngesikhathi likhuluma nonina walo mfundi ngoLwesihlanu ubesecula elinye iculo. Uveze ukuthi ngemuva kokungenelela kosonhlalakahle nabomthetho kulolu daba, lo mfundi ugonyuluke kuye ukuthi leli phoyisa alimdlwengulanga lagcina ngokumqabula. Ekhuluma phambilini unina wengane wasiqinisekisa isigameko wathi kodwa akazimisele ngokuvula icala, ufuna umqhoyiso. Ebuzwa ngomqhoyiso uthe leli phoyisa ngeke lisawukhokha ngoba sekuvelile ukuthi aliyenzanga lutho ingane yakhe layiqabula nje kuphela. “Uzowukhokhelani umqhoyiso engalalanga nengane yami? Ingane ithi yethuka isiphaphama eyiqabula njengoba yayingakaze iqatshulwe umuntu wesilisa,” kusho unina womfundi. Phambilini wayethe ingane isazobuyela emtholampilo iyohlolisiswa ukuthi ikhulelwe ngempela kodwa kulokhu uthe akazi  ukuthi ingane ikhulelwe. Uthe emuva kokuthi indodakazi yakhe iveze ukuthi ayidlwengulwanga, wabe eseyipopola ngoba engasazi ukuthi akholwe kuphi. “Ngayifica isagcwele mfi, kubonakala neqhwa leli elibakhona uma umuntu eseyintombi,” kusho yena. Phambilini wathi leli phoyisa lazifikela mathupha kwakhe lizoxolisa ngesenzo salo lamncenga ukuthi angalivuli icala, lizokhokha amademeshe. Kamuva uthe leli phoyisa limtshele ukuthi lalithi lizokhokha ngoba lisaba ukuthi izinsolo elalibhekene nazo zazinzima, lalingangena enkingeni nasemsebenzini walo. “Uthe wayethukile, akakaze ayidlwengule ingane yami kodwa wathi uzokhokha ngoba engafuni kusabalale lezi zinsolo ezizomenza umuntu omubi emphakathini,” kusho unina womfundi. Ekhunjuzwa ngokwashiwo okhulumela amaphoyisa KwaZulu-Natal, uColonel Thembeka Mbele, ukuthi angahle abhekane nengalo yomthetho uma kuwukuthi uyalifihla leli cala uthe, akanandaba. “Uma kumele ngiboshwe, angiboshwe. Abantu bayaboshwa baphume bephila.  Kwasekuqaleni ngasho ngathi ngeke ngivule cala le nto engingayazi.  Angiphiki ngasho ukuthi udlwenguliwe ngoba wayengitshele kanjalo. Angisafuni ukuyikhuluma le ndaba, ngiyazigulela mina,” kusho unina womfundi. Okhulumela uMnyango wezokuThuthukiswa koMphakathi, uNkk Ncumisa Ndelu, uthe lolu daba selungenelelwe nayithimba labo lezomthetho ngendlela elibucayi ngalo. “Okwamanje ngeke ngikwazi ukudalula okuningi ngoba udaba oluthinta ingane. Engingakusho ukuthi ekugcineni lo mntwana uzobuthola ubulungiswa,” kusho uNkk Ndelu.