UDABA  lwebandla laseNgcobo, iMancoba Seven Angels Ministries, okusolwa amalungu alo nabasolwa ngokuqotha amaphoyisa ngokuyokhosela kulo, lusematheni kulezi zinsuku. Uma kukhulunywa ngaleli bandla, kubalwa abesifazane abalinganiselwa ku-100 okuthiwa bayizigqila zocansi kuleli bandla, abantu okuthiwa badayise imizi yabo, yizimoto zabo nokunye ukuze banike abaholi baleli bandla yonke imali abanayo. Bona bahlezi abanabo omazisi, nezingane azinazitifiketi zokuzalwa, izingane ezineminyaka ewo-12 zikhulelwe ezinye zisanda kubeletha. Lokhu sekuqubule umbuzo wokuthi yibandla elinjani elenza izinto ‘eziwubuSathane’ kanje? Inhlobo yenkolo engachaza kangcono ngeSeven Angels yileyo ebizwa nge-cult. Lolu hlobo lwenkolo yilapho abantu thize abaliholayo, abenza amakholwa abo akholelwe ezintweni ezithize ngendlela yokuthi bangenza noma yini ukufezekisa abakukholwayo. ISeven Angels le kuthiwa inabesilisa abawu 7 abayiholayo, abathi bayizingelosi ezithunywe wuNkulunkulu. NgokukaSihlalo weKhomishini ebhekele ezenkolo namasiko kanye nezilimi kuleli, uNkk Thoko Mkhwanazi-Xaluza, leli bandla bebazi ngalo. “Sakhuluma nabasonta khona ngo-2016 abasitshela ukuthi bafundiswe ukuthi bahlale balinde ukubuya kukaJesu. “Bangabi nalutho kodwa balandele imiyalelo ‘ yezingelosi’ okungabaholi bebandla,” kusho uNkk Mkhwanazi-Xaluva. NgokuMbhishobhi Vusi Dube, lolu hlobo lwenkolo alukholelwa ekutheni uJesu Krestu uyindodana kaNkulunkulu, futhi aluyisebenzisi iBhayibheli. “Abantu abalandela lolu hlobo lwamabandla likholelwa yizinto ezishiwo umuntu abamlandelayo.  Abalifundi iBhayibheli. “Uma kwenzekile balifunda, bakhetha okuzoba yingxenye ebasekelayo ngayo lokho okuthile abafuna ukukwenza ukuze bacashise iqiniso,” kusho uDube. Uthe laba bantu bavamise ukuba yiqeqebana elithile ezlizibiza ngabangcwele elingafuni ukuzihlanganisa nabanye abantu abaningi. “Bayaye bathi bona sebelindele izulu. Banomkhuba wokuzivalela bebodwa benze imikhuba ethile njengokuthi bathi bathandaza ndawonye. Ekugcineni kuyaye kungaqondakali ukuthi kanti ngempela kwenziwani,” usho njalo. “Bavamise ukusebenzisa izisekelo ezingamanga ngenhloso yokudoba abantu. Umholi wabo uvamise ukuthi atshele abamlandelayo ukuthi uboniswe into ethile nguNkulunkulu, bese nabantu bayamlandela,” kuchaza uDube. UDube ukholwa wukuthi kumele izincomo zekhomishini kaNkk Mkhwanazi-Xaluva, zinakwe ukuze amabandla afuze lawa, angayitholi indawo kuleli lizwe. UFata Smilo Mngadi webandla lamaRoma aKhotholika, uthe igama lawa mabandla abizwa ngawo, asukela esikhathini sobandlululo. Uthi phambilini uma ungumuntu omnyama esungule ibandla, belibizwa ngaleli gama le cult. Uthe nakuba yena ekholelwa wukuthi uJesu uyindodana kaNkulunkulu, ngeke abagxeke abanye abakholelwa kokunye, ngoba konke kungamandla kulabo abakholelwa yikho. Ngokwakhe, uhulumeni wakuleli kwakumele abeke imigomo eshoyo ukuthi abantu kumele bakhonze ngaluphi uhlobo, ukuze akwazi ukubhekana nalabo abaphambana nemithetho esuke ibekiwe. Wenze isibonelo ngodokotela, wathi kunomkhandlu obalawulayo uma kwenzeka benza okuphambene nomthetho. “Kumele amasonto kucace ngawo ukuthi enzani. Noma selibhalisiwe ngokusemthathweni, kumele kwazeke ukuthi yisonto elikhonza amadlozi yini noma okuthile, ukuze kusasa uma selenza okuphambeme nalokho, lithathelwe izinyathelo. NgokukaMbhishobhi Nathi Zondi weTruevine Community Church, abantu bakuleli bayamthanda uNkulunkulu ngendlela yokuthi baze basebenzise izindlela zokuduka bebe bengaqondile. Uthe ukwanda kwalolu hlobo lwalawa mabandla ulubone kahle ukuthi likhona kuleli ngenkathi lizethula phambi kweKhomishini 
ebhekele ukuvikela amalungelo eNkolo, ezamaSiko neziLimi emphakathini ngenkathi yenza uphenyo lwayo ngendlela abefundisi bamabandla abaziphathayo ngayo. “Lolu hlelo lwamabandla lugcwele umhlaba wonke. Lukhona nase United States of America,” kuchaza yena. Uthe ngokujwayelekile lolu hlobo lwamabandla luvamise ukutshela abalandeli balo ukuthi yonke into ifinyelela esiphethweni, ngakho asikho isidingo sokusebenza nokuya esikoleni uzilungiselele okusasa. “Uma lokho kungenzeki, bayazibulala ngoba laba abantu basuke bebhekene nengcindezi enhlobonhlobo,” usho kanje. Nazi ezinye zezinto ababhishobhi abathe kumele abantu baqaphele ngayo uhlobo lwalawa mabandla: * Uma lelo bandla lingalisebenzisi iBhayibheli futhi lingakholelwa ku-Jesu noNkulunkulu. * Uma ukwenza kwalo kuphambana nezinto ezikumthethosisekelo wezwe, njengokwehlisa abantu isithunzi nokuhluku-meza amalungelo abo. * Uma liqhakambisa izinto eziphathekayo ngaphandle kokuphakamisa ubukhulu bukaNkulunkulu. * Uma kukhonzwa kakhulu umholi webandla, kuthiwa abantu abadayise konke balethe konke abanakho kubaholi.