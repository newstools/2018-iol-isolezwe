IKwaZulu-Natal yikhaya elifuye izinkabi eziqotha abantu eNingizimu Afrika. Lokhu kuvezwe wumbiko oshaqisayo obizwa ngeThe Rule of the Gun: Hits and Assassinations in South Africa 2000-2017. Lo mbiko ulandela ucwaningo olwenziwe yiThe Assassination Witness Centre for Criminology 
yase-University of Cape Town, neGlobal Initiative Against Transnational Organised Crime. Ngokwalo mbiko, imboni yamatekisi kulesi sifundazwe, iyona engongqa phambili kulo mkhuba wokunikezelana ngezinkabi ezingabaphehli bodlame neziqeda abantu. “Abanikazi bamatekisi eGauteng, ngokujwayelekile baqasha izinkabi  ezivela KwaZulu-Natal ukuze ziyobulala abantu odlameni lwamatekisi,” kusho umbiko. Umbiko uthi emva kokuthi sezikwenzile eziqashelwe kona, izinkabi ziphinde ziyocasha ezindaweni zasemakhaya ukuze zingatholwa. “Lezi zinkabi kukholelwa ekutheni zivela ezindaweni ezikude zasemakhaya njengaseMsinga,” kusho umbiko. Inhloso yokubulala ngokwalo mbiko, ihlobene nezepolitiki, ezomnotho nezithinta imibango yenhlalo yomphakathi. “Lokhu kubulalana kwenza kube yize ukuba khona kwentando yeningi nokusebenza komthetho eNingizimu Afrika”. IKwaZulu-Natal kubikwa ukuthi ihamba phambili ngokubulala ngo-40%, ilandelwe yiGauteng ngo-24%, Western Cape ngo-14%. Ukubulalana embonini yamatekisi kona kubalelwa ku- 43%, kube ubugebengu obuhleliwe ngo-22% nokubulawa okuhlobene nezepolitiki ngo-22%. Ngonyaka odlule umbiko uthi kubulawe abantu abangu-159 kuleli, okukhombisa ukwenyuka ngo- 36%, kanti ngo- 2016 babe ngu-116, khona benyuke 
ngo- 346%, kwasekuthi 
ngo- 2012, kwabulawa abawu- 46. Kunenkolelo yokuthi  kungenzeka lokhu kubulawa kwabantu kube ngaphezulu kwalesi sibalo ngoba okunye kwakuhambisana nokudunwa kwezimoto, ukubanjwa inkunzi, nokunye okwenziwa kubukeke sengathi yingozi. Kuvela ukuthi okunye ukubulawa kwabantu emakhaya, abezindaba bebengakuvezi, okungenza  isibalo sibe ngaphezulu kwesaziwayo. Nakuba lo mbiko uthi ezinye izinkabi zibalekela emakhaya emva kokuthi seziwenzile umsebenzi eziqashelwe wona, ezinye zisebenza njengabantu abashaya umthetho emadolobheni, ikakhulukazi emahostela. Uma sezifuna imali, kuthiwa ziyifuna kubanikazi bamatekisi okuyibona abaziqashayo. “Yingakho izinkabi zigcina sezivele njengabanikazi bamatekisi noma abagada ezokuphepha kule mboni KwaZulu-Natal,” kuchaza umbiko.