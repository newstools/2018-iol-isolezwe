Lezi zindaba uzisho ekhuluma emcimbini wokwemula kukaSiphokazi Mkhize ongomunye wezikhulu zeqembu lebhola, iRoyal Eagles. Lo mcimbi bewuseMbumbulu ngoMgqibelo. UCele ungene emcimbini kwakhala amakhwela. “Kunalolu hlobo lwabantu olubizwa ngamaphara. Angazi noma ngibabiza kahle yini. Namuhla umuntu ubesebenza usuku lonke njengoba siphusha umkhankaso wokugqugquzela abantu ukuthi babhalisele ukuvota. Ngithe ngisePinetown ngatshelwa ukuthi kunalaba okuthiwa ngamaphara. Kuthiwa anendawo yokuhlala ngaserenki ePinetown. Cha, bona uma ubabona awubuzi ukuthi bangamaphara ngempela. Sizovakashela khona kuleli sonto kodwa ngeke ngisho ukuthi ngaluphi usuku. Ngifuna bangichazele kahle ukuthi basuka kuphi, baxoshwa yini emakhaya futhi bantshontsha kuphi,” kusho uCele. Amaphara kuhlale kukhalwa ngawo yonke indawo, enkabeni yedolobha iTheku, anendawo ahlala kuyona esibizwa ngeWunga Park. Iwunga isidakamizwa esikhonzwe kakhulu ngamaphara. “Sikhathele yila maphara ahlupha omama bethu abadayisayo emarenki. Ngakho ngifuna achaze kahle ukuthi antshontsha kuphi. Sizimisele ngokulwa nayo yonke inhlobo yobugebengu. Uma kunesigebengu osaziyo ukuthi sihlupha abantu, ungananazi uvele usibikele. Ngabe ngikhipha inombolo yami yocingo manje ngiyabona ukuthi abanye bazosuke bangihluphe. Asikwazi ukuphila ezweni eligcwele ubugebengu. Ngakho uma ujola nesigebengu noma uqome isigebengu kumele ucabange ngenye indlela,” kusho uCele. Ephethe unxuse abantu ukuthi bangalinge bashayele izimoto beqiwe yizinkamba zikaFaro ngoba lokho kuholela ekutheni babe sezingozini zomgwaqo ezidlula nemiphefumulo.