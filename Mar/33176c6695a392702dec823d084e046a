KUSUKELA ngesonto elizayo, uDkt Iqbal Survé ongusihlalo we-Independent Media, uzoqala ukuba usihlalo weSA BRICS Business Council, okuyisikhundla okushintshiswana ngaso amazwe angaphansi kwe-BRICS. Lokhu kuzokwenzeka emhlanganweni ozobanjelwa eShanghai, eChina. IBRICS yakhiwe yiBrazil, Russia, India, China neNingizimu Afrika. NgokukaSurvé, lo mhlangano ubaluleke kakhulu njengoba kuzokuthi esikhathini esingengakanani, kube khona umbuthano walawa mazwe ongoka-10 eGauteng, kusukela ngoJulayi 25, kuya ku-27. Ngaphambi kokuthi kube khona lo mbuthano, iBRICS Business Council izoqale ibe nomhlangano KwaZulu-Natal kusukela ngo-July 22 kuya ku-23. Kusukela ngo- Mashi 2013 ngenkathi kunombuthano wesihlanu weBRICS eThekwini, kulo nyaka elakuleli lizokuba ngelokuqala njengelungu lalawa mazwe ukuthi 
libe nalo mbuthano we BRICS Business Council okwesibili. Inhloso  yalo mbuthano ukwenza ngcono amaxhama ezokuxhumana, kwezohwebo nokunye phakathi kwalawa mazwe amahlanu. Ephawula ngokukhula kokusebenzisana okwaziwa nge- African Continental Free Trade Area okubandakanya amazwe angu- 44 ase-Afrika, uSurvé uthe lesi yisinyathelo esikhulu esenzekile e-Afrika emuva kwesikhathi eside. Uthe ngenxa yokuthi i-Afrika ayikaze ihwebelane yodwa, leli yithuba lokubonakala kokukhula komnotho nenqubekela phambili . Ngokwakhe, abantu abakwiBRICS bangu- 40% uma beqhathaniswa nabantu abakhona kwamanye amazwe omhlaba. Ngenxa yalesi sizathu, uthe ukusunguwa kwe BRICS, kukhombisile ukuzuza kwe-Afrika yonke.