ISIPHENDUKE iqaqa esizweni sayo inkosi yakwaJali, eHarding, eningizimu yeKwaZulu-Natal, esho amashushu ngokulobola owesimame okuthiwa unezingane ezimbili ezingazalwa yiyo. Ngempelasonto edlule inkosi uZwelimangele Jali (35) ibize imbizo lapho okuthiwa yayihlele ukulubeka ezithebeni udaba lowesifazane wasendaweni efisa ukumenza undlunkulu. Kuthiwa le mbizo ibhuntshile ngemuva kokuthi isizwe esingeneme ngesinqumo senkosi, siqoke ukuhlakazeka ngesikhathi sithola ukuthi abantwana basebukhosini bakwaJali nomkhandlu wenkosi, uyichithile. Ngokusho komthombo osondelene nenkosi, inkosi isishaye indiva isinqumo somndeni nomkhandlu waso sokuyihlehlisa le mbizo. “Inkosi ayifuni ukuboniswa. Abantwana basendlunkulu yakwaJali nomkhandlu unqume ukuthi imbizo ihlehliselwe umhlaka-1 Ephreli. Undabezitha uqhubekile nembizo ayeyihlelile esehamba yedwa, abasendlunkulu nomkhandlu bengekho. Abantu bathe bangabona ukuthi uyedwa bayiduba imbizo. Bathe ayikho into abangayikhuluma, abasendlunkulu nomkhandlu ungekho,” kusho umthombo. Uthe abantwana basendlunkulu nomkhandlu abasazi ukuthi kumele benze njani ukuguqula isinqumo senkosi ngowesifazane osethathe amehlo enkosi. “Inkinga ukuthi lo wesifazane akazalwa ebukhosini futhi unezingane ezimbili ezingazalwa inkosi. Into ecasula isizwe ukuthi umuzi ngamunye wakhokhiswa uR200 ukulekelela inkosi ukuthi ithathe unkosikazi. Abantwana basendlunkulu bakhala ngokuthi lo wesifazane ngeke akwazi ukuzalela inkosi indlalifa ngoba akazalwa ebukhosini,” kusho umthombo. Uqhube wathi abazi ukuthi iyozala nkomoni njengoba inkosi ikubeke kwacaca ukuthi ayizimisele ngokukhethelwa unkosikazi. Usihlalo wabantwana basebukhosini bakwaJali, uMntwana uVusi Jali, ukuqinisekisile ukuthi babengekho embizweni eyayibizwe inkosi. Unqabile ukudalula ukuthi kungani babengekho, wathi ucela kubuzwe kuyona inkosi. Phambilini inkosi uJali yatshela Isolezwe ngeSonto ukuthi ibize imbizo ngoMashi 17 lapho udaba lokuthatha kwayo unkosikazi luzodingidwa khona. Imizamo yokuthola ukuphawula kwenkosi ngokubhuntsha kwale mbizo, ayiphumelelanga njengoba ucingo lwayo belukhala lungabanjwa.