UKHALELWE ngamasongo kaSigonyela ngoLwesithathu umlisa waKwaMduku, eHluhluwe, obanjwe oqotsheni esibayeni ezitika ngocansi ngenkomazi okuthiwa ubeyibophe ngezintambo ingakwazi ngisho ukuphunyula. Ngokusho komthombo osondelene nodaba, lo mlisa sengathi akayena owakulo muzi kodwa ubelusa khona. Kuthiwa ulinde kwalalwa waphuma sekuyobumbana ihora lokuqala ezintatha. Kuthiwa kuzwakale izinkukhu zikhala emthini, kwasoleka ukuthi kukhona ohamba ebaleni hleze uzoganga. “Umama wekhaya uzwe umsindo wezinkukhu waphuma eyobheka, wakhanyisa ithoshi, uthuke wacishe wawa ebona lo mlisa enqunu ezitika ngenkomo abeyilalise phansi esibayeni,” kusho umthombo. Umthombo uthi ngendlela abesheshisa ngayo lo mlisa kuyabonakala ukuthi ubeyizwa kahle le nkomo, eyijabulela into abeyenza. Ngalowo mzuzu kuthiwa intambo ibiboshwe ezimpondweni nasemfasankomo yaqiniswa ukuze ingamphazamisi aze aqede ukuyigila lo mkhuba. Kuthiwa abanikazi bayo bavele baphelelwa amandla bangazi nokuthi benzenjani ngesiga abasibonile. Kuthiwa abantu bendawo basale bebuzana imibuzo ukuthi ngabe lo mlisa uphile saka yini noma zibuye zimshiye. Induna yesigodi uMnuz Muziwakhe Nxumalo ithe abakaze bayibone into enje kule ndawo. Ithe imfuyo iyimpilo kubantu bale ndawo yingakgo le nto ibethusile. “Inkosi ikhiphe umyalelo wokuthi aboshwe lo muntu ozokwandisa umkhuba omubi wokuhlukumeza izilwane. Kufanele agwetshwe ngoba ngeke sivume izilwane zibe sengozini kanje.Sibize ongoti bezilwane bezozihlola lezi zinkomo, bebengakafiki,’’ kuchaza uNxumalo. Okhulumela amaphoyisa KwaZulu-Natal, uColonel Thembeka Mbele, ukuqinisekisile ukuboshwa kwalo mlisa,  wathi uke wavela eNkantolo yeMantshi yaseHluhluwe. ‘’Amaphoyisa aseHluhluwe aphenya icala lokudlwengula kwesilwane KwaMduku,’’ kuchaza uColonel Mbele.