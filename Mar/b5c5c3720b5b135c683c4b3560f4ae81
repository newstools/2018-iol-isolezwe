UMHOLI weDA uMnuz Mmusi Maimane usephumele obala waveza ukuthi akahambisani nombono kaNkk Helen Zille odabeni lweziguli ezashona zithuthwa zisuswa eLife Esidimeni. UZille ususe isidumo kutwitter kuleli sonto ngesikhathi ephakamisa imibuzo ngemizamo eyenziwa abemindeni ukugwema ukushona kweziguli ezingu-144 kule nhlekelele. Iziguli zasuswa esikhungweni sezempilo iLife Esidimeni zathuthelwa kwizikhungo ezingenzi nzuzo ezihlukahlukene nokwaholele ekutheni kushone inqwaba ngenxa yendlala, ukoma, amakhaza kanye nokunganakekelwa ngendlela. Kuleli sonto owayeyiPhini leNhloko yamaJaji osewathatha umhlalaphansi, uJaji Dikgang Moseneke, obewusihlalo weKhomishini ebiphenya ngale nhlekelele eyenzeke ngonyaka ka-2016 umemezele ukuthi imindeni izonxeshezelwa ngemali ebalelwa kuR1.2 million, umndeni ngamunye. Ebhala kutwitter ngemuva kwalesi sinqumo uZille uthe: "Kuhle ukuthi imindeni yabadlule ngenhlekelele yaseLife Esidimeni bathole ubulungiswa nokunxeshezelwa. Ngingathanda nokho ukuthola impendulo ngokuthi imndeni yenzani ngaphambi kokuthi kushone abantu, ukuxwayisa ukuthi abantu abasondelene nabo balambile futhi abanakekelwa ngendlela?" Inkulumo kaZille igxekwe nxa zonke kutwitter, abaningi bethi ukhombisa ukungazwelani nemindeni elahlekelwe.     Enye inhlangano engenzi nzuzo ize yathembisa ukuthi izombika kwinhlangano yamalungelo abantu kuleli iHuman Rights Commission. Ephawula ngalolu daba uMaimane uthe, abantu kumele bazwelane nemindeni enezihlobo ezingaphilile kahle ngokomqondo. "Abantu bakithi sebedlule esikhathini esinzima kakhulu ngenxa yale nhlekelele, ngicabanga ukuthi kufanele sizwelane nabo futhi sazi nobuhlungu obuhambisana nabadlula kukho," kusho uMaimane. Akukhona okokuqala uZille esusa umsindo enkundleni yokuxhumana itwitter. Nyakenye wazidonsela amanzi ngomsele ethi kuningi okuhle okwazuzwa ngesikhathi kudliwa isizwe (colonialism). Lokhu kwaholela ekutheni iDA imbizele esigungwini sokuqondisa ubugwegwe, waphucwa igunya lokuba sezigungwini ezithatha izinqumo eqenjini. Nakulokhu abantu ezinkundleni zokuxhumana bathi kumele aphinde aqondiswe ubugwegwe. Political Bureau