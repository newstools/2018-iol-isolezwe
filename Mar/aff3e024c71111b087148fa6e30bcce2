Esitatimendeni esifungelwe esibonwe yi-Independent Media, lolu phiko lwentsha olusesifundeni iDullah Omar, ngokolukhulumelayo uMnuz Winston Erasmus, lusola uNkk Zille ngokuhluleka ukuqoka ikhomishini yezemvelo njengokusho kwesigaba 71 sesiShayamthetho. Lesi sicelo esiphuthumayo sizolalelwa namhlanje yiNkantolo eNkulu eWestern Cape. Kumangalelwa uNkk Zille noSomlomo Sharna 
Fernandez. Lolu phiko luthi isomiso esibhekene nesifundazwe sibhebhezelwe ukungaqokwa kwale khomishini. U-Erasmus uthe ukungaqokwa kwayo kuphambene noMthethosisekelo wesifundazwe. Uthe uSomlomo uhlulekile ukulawula izikhulu zikahulumeni njengoNkk Zille. Inhloso yesicelo sabo wukuphoqa uZille ukuthi asungule le khomishini. Okhulumela i-ANCYL esifundazweni uMnuz Muhammad Khalid Sayed uthe ukuba uZille wayisungula ikhomishini ngabe isimo samanzi asikho kuleli zinga  esikulona manje. Kwenzeka lokhu nje umholi weDA  uMmusi Maimane usanda kuveza ukuthi kungenzeka ukuphela kwamanzi nya eKapa kungenzeki. UZille nosomlomo abazange bayiphendule imibuzo abathunyelelwe yona ngomqhafazo kuze kwashaya isikhathi sokushicilela.