Kuthiwa uNksz Khule Buthelezi (24), osebenza kwesinye isitolo sokudla kule renki, izolo udutshulwe yisoka lakhe anengane nalo, okuthiwa bahilizisane nalo kwathi uma ebaleka lamdubula esiphundu. Kuvele ukuthi isoka liyimenenja erenki yaKwaSwayimane eseWartburg. Isolezwe lithole ngomthombo walo ozibonele ukuthi akekho obengasondela kumsolwa ngoba isibhamu ubesiphethe ngesandla elokhu ekhuluma. Kuthiwa ubelokhu eseduze kwesidumbu esinyakazisa ukwenza isiqiniseko sokuthi umbulele umufi. Ngaphambi kokuba adubule intombi kuthiwa uqale wajaha usomatekisi osekhulile amsola ngokujola nonina wengane. Kuthiwa usomatekisi ubalekile emva kwalokho umsolwa wabuyela kumufi wamdubula. Isolezwe lithole ngomunye umthombo ukuthi isimo bese simuncu erenki. Kuthiwa umsolwa ushiye umufi wathi usayobheka usomatekisi ukuze aqede ngaye bese eyozinikela emaphoyiseni. Okhulumela amaphoyisa KwaZulu-Natal, uLt Col Thulani Zwane, usiqinisekisile lesi sigameko wathi amaphoyisa aKwaSwayimane avule icala lokubulala. “Umsolwa oneminyaka engu-29 uboshelwe icala lokubulala nokutholwa ephethe isibhamu esingekho emthethweni. Uzovela enkantolo yaseNew Hanover kusasa (namhlanje) ngecala lesibhamu aphinde avele ngoLwesine ngelokubulala enkantolo efanayo,” kusho uZwane. Isolezwe lithinte umndeni kamufi, owesifazane ongazidalulanga igama uthe abekho abadala abangakwazi ukukhuluma ngalolu daba. Isolezwe lithole nokuthi bese kunesikhathi umufi ethandana nesoka. Umsolwa kuthiwa ukhulele erenki ngoba waqala ewasha izimoto, waba wumsizi wabashayeli njengoba bese ebheke umsebenzi. Kuthiwa ubelokhu ememeza ethi usomatekisi ojola nentombi yakhe umthathele ngoba enemali enamatekisi.   