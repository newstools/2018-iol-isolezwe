OWAYENGUMELULEKI wezezimali kaMnuz Jacob Zuma useveze ukuthi uzomhlinzela ezibini uZuma ngobufakazi obuqanda ikhanda abugodlile obuthinta amacala athweswe wona enkohlakalo, ukukhwabanisa nokwehlisa imali ngomlenze. USchabir Shaik uthi ubephekwe ngobhojwana wuPhiko lwabaphenyi oKlebe abamjijimeze ngemikhonto yemibuzo eyishumi ngoZuma. "Ngiphendule ngokukhulu ukwethembeka emibuzweni ebengiyihlonywa abaphenyi, emihlanu yale mibuzo imphenya izinqe uZuma. Phela ngangike ngasho vele ukuthi ngizofakaza uma ngicelwa, njengoba sengibiziwe nje akusekho ukwenza ngokunye," kusho uShaik UShaik kulindeleke ukuba abe ngufakazi oqavile uma seziyishuka imbodla kuZuma enkantolo. UShaik uke walahlwa amacala enkohlakalo ngo-2005 lapho okwavela khona ukuthi kunezimali ayezitamuza ngesikhathi kwenziwa isivumelawno sokuthengwa kwezikhali nenkampani iThint engaphansi kweThales. Nayo le nkampani ayisalanga ngaphandle njengoba izobe ihambisana noZuma uma seluqala ushikishi lwecala ngosuku olungakaziwa. Umthombo osondelene noShaik uthe lobu bufazi buzoqeda ngoZuma ngoba uShaik usadinwe wukuthi uZuma wambambisa amaqubu entenesha ethi uzomnika ushwele kamengameli ahlukane necala kodwa wangakwenza lokho. Uthe uShaik uphethe lonke ulwazi ngokwenzeka esivumelwaneni sokuthengwa kwezikhali. Nakuba wathi uZuma akalesabi ijele noma angaboshwa kodwa akucaci noma usengawaphinda amagama akhe njengoba sekungase kuye ngamagama enkehli. UZuma wayekhuluma emcimbini we-ANC eBilanyoni, eDumbe, ngoNovemba  2016, lapho watshela khona inqwaba yabantu ukuthi akafuni ukusatshiswa ngejele ngoba yinto engathi shu. "Bafuna ukwesabisa i-ANC ngokuya ezinkantolo, asizukwesaba-ke thina ngisho ngingaboshwa namhlanje angilesabi ijele mina ngikwejwale ukuboshwa. â€œNgadonsa ishumi leminyaka ejele, angilesabi ngiphuma khona lapho ungibona nje," kusho uZuma owayenanelwa wumsindo wabantu. Khona manjalo owayenguMqondisi woPhiko lwezokuShushiswa * -Adv Mokotedi Mpshe  uphinde wagcizelela ukuthi isinqumo sakhe sango-2009 sokuhoxisa amacala kaZuma sashaya khona akazisoli ngaso. Uthe wayengekho ngaphansi kwengcindezi ngesikhathi enza lesi sinqumo namanje usakholwa wukuthi kwakufanele sibe njalo.