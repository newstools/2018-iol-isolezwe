Izolo ekuseni umphakathi uvale umgwaqo ukhala ngezigebengu eziwuhlalise lubhojozi ngokugqekeza ziphindelela. Owesifazane oneminyaka engu-75, ocele kugodlwe igama lakhe ngenxa yokusaba, uthe usevule  amacala amahlanu okugqekezelwa kodwa abasolwa abagwetshwa. Uthe uma kwenzekile baboshwa, ngakusasa uhlangana nabo emgwaqweni bamtshele emehlweni ukuthi bayabuya. “Siyesaba ngoba kunabafana abancane ababhema iwunga, abagibela ezindongeni zemizi yethu bangene ngophahla bese beshaqa yonke impahla ngaphakathi. Abasangeni ngokugqekeza izicabha. Sesikhathele ukuvula amacala ngoba abomthetho abenzi lutho. Sibhikisha ngoba sesikhathele yilaboSuperman,” kusho ilungu lomphakathi. Omunye wesilisa ocele ukungadalulwa ngoba esaba ukuhlaselwa uthe noma beziqondisela ubugwegwe kwabasolwa ngobugebengu akusizi ngoba baphinde basinde bese beyagqekeza. “Asazi ukuthi sekumele senzenjani. Amaphoyisa awasisizi ngalobu bugebengu esibhekene nabo. Noma abantu beshaywa ngokwenza ubugebengu, amaphoyisa abuye abophe thina esisuke silungisa. Sibhekene nenkinga enkulu ngoba kuyacaca ukuthi kunezidleke zezigebengu lapha,” kusho ilungu lomphakathi. Umphakathi ubuvimbe ngamatshe namathayi avuthayo emgwaqweni, kungahambeki. Okhulumela amaphoyisa KwaZulu-Natal, uLt Colonel Thulani Zwane, uthe kuze kwasiza ukufika komphathi siteshi waseNtuzuma kulo mphakathi wakwazi ukukhuluma nawo. “Abantu abalinganiselwa ku-200 bavale umgwaqo bekhala ngobugebengu. Bezingakwazi ukuhamba izimoto kodwa ekuhambeni kwesikhathi sekufike umphathi siteshi kuvunyelwene ngokuthi kuzoba nomhlangano namakomiti omphakathi kusasa (namhlanje). Akekho oboshiwe kulo mbhikisho kodwa amaphoyisa asiqaphile isimo,” kusho uZwane. Isolezwe lithole ukuthi kusuka nyakenye balinganiselwa kwabayisikhombisa abantu asebeshaywe wumphakathi baze babulawa kule ndawo besolwa ngokuba yizigebengu. Amaphoyisa awazange akuqinisekise lokhu athi asazobheka wonke amacala abikiwe. Acele namalungu omphakathi ukuba abike wonke amacala obugebengu ukuze aphenywe.