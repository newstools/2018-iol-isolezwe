Ekhuluma emngcwabeni wephoyisa uCaptain Leonard Dumisani Mhlanzi (55) eMbalane, eMuden, izolo, uCele uthe sebekhathele wukungcwaba amaphoyisa abulawa yizigebengu. UMhlanzi obesebenza esiteshini samaphoyisa KwaMaphumulo ushone ngemuva kokudutshulwa yizigebengu ebezibamba inkunzi ngeledlule. “Angu 11, amaphoyisa asebulewe emasontweni amabili, lokho kukhombisa ukuthi kunempi,” kusho uCele. “Ngiyazi bazothi usebuyile uCele nokuthanda impi, angiyithandi impi kodwa ngeke ngivume nibulawe yizigebengu nibe niphethe izibhamu.” Uthe amaphoyisa awakhohlwe amalungelo uma ehlaselwa. “Uma izigebengu zinidubula phindiselani ngenhlamvu, ngeke nize niboshwe muntu, sikhona sizonivikela,” kusho uCele. Unxuse izigebengu ukuthi azilungise ama-CV ziyofuna umsebenzi. “Sizosiqinisa isandla ezigebengwini ngoba kuwumsebenzi wethu ukuthi sivikele umphakathi,” kusho uCele. Uthe ngeke bababulale abafundi ababhikishela imfundo yamahhala nomphakathi okhalele izidingo. “Kodwa umuntu osuka ekhaya lakhe ethi uyobamba inkunzi kuhlonyiwe,  ngiyakhonza kubona ngoba wonke umuntu osuke ehlele ukubamba inkunzi usuke engaphethe umshanelo kodwa usuke ehlomele ukuthi agudluze noma yini esendleleni ngenhlamvu,” kusho uCele. Uthe ubugebengu bungaphela uma umphakathi ungampimpa izigebengu. “Izigebengu azisuki ezulwini kodwa zihlala emphakathini, uma siyobamba isigebengu sisifica nentombi noma nenkosikazi. Sesizobopha yonke into khona owesifazane ezochaza ukuthi impungushe yakhe iphila ngani,” kusho uCele. Uthe uzoqinisa umkhankaso wokuthi amaphoyisa ajime. “Kufanele kube khona umehluko womzimba womshayeli wetekisi nephoyisa, uma kuqhamuka iphoyisa isigebengu kufanele sibone sishintshe ukwenza,” kusho uCele. UKhomishana wamaPhoyisa kuzwelonke uGeneral Khehla Sitole uthe iyodwa indlela abangahlonipha ngayo uMhlanzi ukuthi babophe ababulali bakhe. Uchaze uMhlanzi njengesosha elifele emsebenzini walo. “Asiqhubekeni nokubeka impilo yethu engcupheni sivikela umphakathi,” kusho uSitole. Umfowabo kamufi uMnuz Sipho Mhlanzi uthe umfowabo ushone esezothatha umhlalaphansi ngoJuni nonyaka. Uthe umfowabo ubesephembe isibaya sezinkomo zaze zaba ngu-50, ethi uma esethathe umhlalaphansi uzozilusa. Umufi ushiye unina uMaKhanyile, abafowabo abathathu, udadewabo oyedwa nezingane eziyisikhombisa.