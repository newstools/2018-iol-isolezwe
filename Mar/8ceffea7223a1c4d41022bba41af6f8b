SEBENGAMATHE nolimu oZahara, ocula i-Afro soul nomaskanda waseSiyembeni, eMtubatuba, uZakhele ‘Mjaheni’ Shelembe ngemuva kokushelana ngengoma. Ngokusho komthombo osondelene nalaba baculi, sekukaningi uMjaheni ebonakala nalo mzwilili ezindaweni zokudlela ezisenxanxatheleni yezitolo yaseGoli iWoodmead nasemzini kaZahara oseClearwater. “UMjaheni uyazifela kakhulu ngoZahara futhi uzimisele ngokumlobola aze agcine ewunkosikazi wakhe. “Akagcinanga ngokufisa kodwa uze wabhalela uZahara incwadi ngengoma ethi Zahara kwiCD yakhe ethi Obhoxodakeni, lapho ekhipha khona imizwa yakhe ngothando analo ngoZahara,” kusho umthombo. Isolezwe ngoMgqibelo lizibonile ezinye izithombe zalaba baculi bendawonye, layizwa nengoma eyabhalwa nguMjaheni ngoZahara futhi layibona ne-video lapho uZahara eculela khona uMjaheni, ubona nje ukuthi naye uthokozile. Ebuzwa uMjaheni ngalobu budlelwano anabo noZahara uvele wahleka kakhulu maqede wathi:  “Sihlanganiswe wumculo nokuthi sobabili sinamakhono okudlala isigingci.” Exinwa ngemibuzo uvumile ukuthi sebenesikhathi bebonana futhi uyamthanda ngenxa yokuthi uwumuntu wesifazane ohlakaniphile futhi ongavamisile ukuthinteka ezintweni ezingamahlazo. “Ngingaziqhuba zonke ziphelele ngoba akashadile futhi akanangane yamuntu. Unezimali zakhe nami nginezami. “Sobabili sifundile, singaba nekusasa nje eliqhakazile,” kusho uMjaheni oke waqokwa emunxeni weBest Newcomer kuMantshontsho Kamaskandi Awards. Ngaphandle kokuthi uMjaheni ungumaskanda kodwa ungusomabhizinisi onamatekisi, isikole sokushayela neligxile ekulungiseni ingaphakathi lezindlu. UZahara akatholakalanga ocingweni nemiqhafazo ubengayiphenduli.