Ebika eseCape Town Stadium, eKapa  Cape Town City (0) 1 Orlando Pirates  (0) 0  ASELELE ku-Absa Premiership amathemba e-Orlando Pirates okuqeda indlala yezicoco kulandela ukuwashiswa ijezi yiCape Town City kwi-last 16 yeNedbank Cup izolo ebusuku eCape Town Stadium, eKapa. ICity inqobe ngo 1-0 wegoli lika-Ayanda Patosi alivalele enethini ngomzuzu ka-55. IPirates sekuphele amasizini amane yagcina ukuphakamisa isicoco. Leli qembu lagcina ukunqoba indebe ngo-2014 lidla yona iNedbank Cup ngesikhathi libhekene neBidvest Wits. IPirates ivele isiphuthwe yiMTN 8 neTelkom Knockout njengoba izolo iphume kwiNedbank Cup. IBucs sekuzomele ifake wonke umfutho wayo kwiligi okuyisona kuphela isicoco esinethemba lokusinqoba kule sizini ka-2017/18. IPirates ihlezi endaweni yesibili kwi-log ye-Absa Premiership. Isele ngamaphuzu amane kwiMamelodi Sundowns eqhwakele. ICity ijoyine Ubuntu Cape Town, Baroka FC, Free State Stars, Kaizer Chiefs, Maritzburg United, Bloemfontein neMamelodi Sundowns kuma-quarterfinal. Amaqembu azoqhathwa namuhla ngo-7.30 eKapa.  Umqeqeshi weCity uBenni McCarthy usathungatha isicoco sakhe sokuqala njengomqeqeshi. Ekuqaleni kwesizini ufinyelele kowamanqamu weMTN 8 lapho edliwe khona yiSuperSport United. UMcCarthy ubengakaze azishaye izinkunzi zaseSoweto, iPirates neKaizer Chiefs kule sizini. ICity yenze isiqiniseko sokuthi iba yeqembu lesibili kulo nyaka ukushaya eZimnyama emidlalweni eyishumi kuyo yonke imiqhudelwano. I-Ajax bekuseyilona kuphela iqembu elisashaye iBucs kulo nyaka. Yayibhudluza ngo 3-0 eCape Town Stadium koweligi. Ngemizuzu engu-20 yokuqala womabili amaqembu akhe amathuba amahle okushaya amagoli. UJustin Shonga obeyiphela endlebeni ezitobheni zeCity, ushaye ipali ngomzuzu wesikhombisa kanti ngowesibili udonse ishodi elivinjwe nguSage Stephens ezintini zeCitizen. ICity nayo ibingazibekile phansi kwazise * -Ayanda Patosi uke wadonsa imbumbulu yeshodi ephebezwe nguSiyabonga Mpontshane ezintini zeBucs ngomzuzu wesishiyayagalolunye. UThamsanqa Mkhize naye ulitholile elakhe ngoka-13 kodwa wasebenza * -Innocent Maele okhiphe ibhola eliyingozi ebeliyoqabula enethini. Umdlalo ushintshe ngo 0-0. Ngesiwombe sesibili imvula ibishaya ngamandla kumhlophe qwa enkundleni.  ICity igcine ilitholile igoli ngesikhathi uPatosi evalela enethini ibhola elihle abeligotshelwe nguLyle Lakay ngomzuzu ka-55. IPirates ihluleke yancama ukuthola elokulinganisa.