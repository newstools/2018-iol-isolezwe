UMnuz Sibusiso Mjaja (27) kuthiwa uhlaselwe ngabantu abangaziwa ethaveni yaseKwandeni, bamdubula, washona. UMjaja kuthiwa ubevakashele uyise eBlock Y njengoba yena ubengasahlali ehostela kodwa efika ngokuvakasha. Umthombo weSolezwe ocele ukungadalulwa uthe babili abantu ababulewe ehostela ngoMgqibelo, okwenza isimo sibe muncu. Omunye kuthiwa utholwe ekuseni ngeSonto eseshonile, omunye ushone esethaveni ngoMgqibelo ebusuku. Okhulumela amaphoyisa KwaZulu-Natal uColonel Thembeka Mbele uqinisekise umuntu oyedwa obulawe ehostela ngoMgqibelo. “NgoMgqibelo ebusuku kubulawe owesilisa oneminyaka engu-27 obesendaweni yokucima ukoma. Amaphoyisa aseMlaza avule icala lokubulala. Akekho oboshiwe kusaphenywa. Kusavele icala elilodwa ngobulawe ehostela,” kusho uCol Mbele. Umthombo uthe banovalo lokuthi seluzoqala phansi udlame. Isolezwe lithole ukuthi omunye umuntu okuthiwa ubulewe ubehlala eBlock M. Kodwa akuzange kuqinisekiswe ngamaphoyisa izolo. Isolezwe lihoshe umoya ngezinsolo ezithi ukubulawa kwakabusha kuhlobene nokuboshwa kwabasolwa ngokuba wongqondongqondo ngodlale lwasehostela, ukuze kubonakale ukuthi ukubulala kuyaqhubeka noma kukhona ababoshiwe. Usihlalo wenhlangano uBunye Bamahostela uMnuz Vusi Zweni, uthe: “Ngisezwe kuthiwa kubulawe abantu ababili. Omunye kuthiwa ubulewe ethaveni. Ngeke wazi ukuthi kuhlobene nodlame lwasehostela noma abantu abazixabanele ematshwaleni. Siyakugxeka ukubulawa kwabantu noma yingaluphi uhlobo,” kusho uZweni. 