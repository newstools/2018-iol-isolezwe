UMEHLUKO wamagoli amahlanu phakathi kwangu-20 asabaselwe yiKaizer Chiefs nesiwalande enethini yayo kwenza uFarouk Khan, onqobe inqwaba yezicoco eyiphini labaqeqeshi kuMakhosi, abone iqembu lakhe elidala lisemseni ka-Itumeleng Khune okunguye oqapha izinti. Bancane, uma bekhona, abangaphikisa uKhan obona uKhune efihle ihlazo kwiChiefs. “UKhune ufihle ihlazo ngempela kwiChiefs. Angazi ukube akekho ngabe mangaki amagoli asebangenele. Cabanga njengoba besashaye angu-20 nje kuphela . Ukube akusiye uKhune oqaphe izinti zabo, akubuzwa ukuthi ngabe angaphezu kuka-20 asengene ngakubo. Miningi imidlalo edlalwe nguKhune yedwa neminye abayidlala noTshabalala (Siphiwe) kuphela,” kusho uKhan. Yize esho kanje lo mqeqeshi, ogxile ekuthuthukiseni abadlali abasebancane eStars of Africa Academy kulezi nsuku, kodwa uphinde wacacisa ukuthi akasho ukuthi uKhuzwayo yibhantshi elingeke liyenzele lutho iChiefs. “UKhuzwayo ngunozinti oseqophelweni eliphezulu. IChiefs ivele inomlando wonozinti abahle kodwa asikwazi ukungancomi okwenziwe wuKhune ngoba sisaba ukuphatha yena (uKhuzwayo) kabi. Akakaze adlale kule sizini ngakho akangene ekugxekweni okumele kubhekane nabadlali beChiefs. Nginesiqiniseko sokuthi ngisho ngabe kuthiwa uKhune akekho ngabe alukho uvalo lokumethemba ngejezi. Lokhu engikushoyo ngokuthi uKhune ufihle ihlazo, yiqiniso,” kusho uKhan. UKhune uneminyaka engu-11 edlala kwiChiefs. Akakaze alidlalele elinye iqembu. UKhan naye uke wasebenza noKhune. “Ngesikhathi ngikwiChiefs ngisebenze nenqwaba yabadlali abasebancane (ababesebancane ngaleso sikhathi). Naye uKhune ngiyambala kodwa iqiniso wukuthi umuntu owakhe uKhune lo esimaziyo nguRene’ Dinkelacker,” kusho uKhan. Kule minyaka engu-11 uKhune ugile izimanga eNingizimu Afrika kanti useqalile nokuphula amarekhodi akhombisa ukuthi udlala njalo. KwiChiefs usanda kuhlanganisa imidlalo engu-300 okwenza abalwe nezingwenya ezinjengoDoctor Khumalo noSiphiwe Tshabalala. Usanda kuveza ukuthi ufuna ukufika kwengu-600. Kuleli sonto ususe okunye ukukhuluma ngempilo yakhe yokudlala ibhola eveza ukuthi eminyakeni engu-30 yobudala akakawaphebezi amaphupho okuyodlala phesheya. Kuzokhumbuleka ukuthi lo mdlali kwale ngisho ewola imiklomelo kwiPremier Soccer League ephula namarekhodi okungangenelwa magoli kwiBafana Bafana kodwa owayeyimenenja yakhe, uJazzman Mahlakgane, wahluleka wancama ukumyisa phesheya. UKhune uthe ngeke kumphathe kabi ukuwagaxa emgibeni edlala eNingizimu Afrika. Lo nozinti waseKlerksdorp, eNorth West kwakubhekwe abe ngunozinti wokuqala ongumu-Afrika waseNingizimu Afrika ukuyodlala phesheya.