ULALE ebaliwe izolo umlisa waseNcukeni, ePort Edward, othinteka ecaleni lokubulawa kwezingane zakubo ezintathu. Le ndoda (32) iboshwe ikubo yithimba lamaphoyisa asePort Edward abelisebenza ubusuku nemini liphenya ngale nhlekelele eyenzeke ngoSepthemba 2 nyakenye. Ngokusho kokhulumela amaphoyisa aKwaZulu-Natal, uCaptain Nqobile Gwala, izingane ezineminyaka ephakathi kwemine newu-12 zatholakala sezithule endlini, zinamanxeba esifubeni, emzimbeni futhi zicwiywe izindlebe zangakwesokunxele. “Esinye isidumbu satholakala sidindilize ngaphandle komuzi. Naso sinamanxeba. Imbangela ayaziwa okwamanje. Izingane zazizodwa ngelanga ezahlaselwa ngalo.” UKhomishana wamaPhoyisa wakulesi sifundazwe osabambile, uMajor General Bheki Langa ukushayela ihlombe ukuboshwa komsolwa.