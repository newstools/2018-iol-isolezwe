UHLEKA  yedwa usomabhizinisi onohlelo lwakhe kwithelevishini, u-Uyanda Mbuli, ngemuva kokugwetshwa kukanontandakubukwa owashiya angalazi kuye kuFacebook ngonyaka odlule. UJoyce Molamu, otholwe enecala lokudicilela phansi isithunzi sika-Uyanda, ugwetshwe ukuthi akhokhe inhlawulo kaR6000 noma abhadle ejele izinyanga ezine yiNkantolo yeMantshi yaseMidrand. Ngaphezulu kuthiwa kumele asebenzele umphakathi amahora angu-350. Ezinkundleni zokuxhumana abalandeli baka-Uyanda bazwakalise imibono eyahlukene ngalesi sigwebo. Abanye babone engathi uJoyce unikezwe inhlawulo encane, abanye bathi yize kunjalo kodwa usezohlala iminyaka eyishumi enerekhodi lobugebengu. Ethintwa u-Uyanda uthe esikhathini esiningi osaziwayo bayaphoqeka ukuthi banikele kwabomthetho ukuze bavikele ilungelo labo lokuhlonishwa. “Siphila esikhathini lapho sekujwayelekile ukuthi umuntu akhulume akuthandayo ngomunye, okungagcina sekuvela njengeqiniso ezinkundleni zokuxhumana nakwabezindaba. Sengibe isisulu salokhu iminyaka. Angisakwazi ukukubekezelela,” kusho u-Uyanda. Uthe into emenze ukuthi lolu daba alufake enkantolo yingoba baningi abantu besifazane abasebancane ababukela kuye. Uveze ukuthi akafuni ukuthi amantombazane abukela kuye adidiseke, agcina eselandela ezinyathelweni ezingezinhle. U-Uyanda wavulela uJoyce ucala ngemuva kokuthi embize ngesilima esixegelwa isimilo kuFacebook, ngonyaka odlule. Wathi u-Uyanda uzame ukuyenga isoka lakhe elingusomabhizinisi. UJoyce ubhale ekhasini lakhe ku-Instagram ukuthi uyabonga ukuthi usefike ekugcineni kwalenzukazikeyi.