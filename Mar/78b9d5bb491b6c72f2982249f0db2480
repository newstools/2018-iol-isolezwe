UGwala (26) waseNdwedwe kodwa osezinze eChesterville kusuke igidigidi emhlabeni wonke ngesonto eledlule kusabalala izindaba zokuhlaselwa kwakhe esahwa imilenze yizigcwelegcwele. Uhlaselwe entathakusa ezivocavoca ngebhayisikili lakhe NgoLwesihlanu uGwala evakashelwe nguNgqongqoshe weZemidlalo, uTokozile Xasa, eSt Augustine Hospital, odokotela bakhe bathi mancane kakhulu amathemba okuthi abuyele ekudlaleni. Nokho uShange unomlando omenza abone ngendlela ehlukile. “Nami kwakushiwo kanje kimi ngo-2005. Ngashayiswa yimoto ngasala ngiphuke izindawo ezimbili emlenzeni. Udokotela wayethi ngeke ngisakwazi ukubuyela ekudlaleni i-triathlone,” kusho uShange waseLamonti. “Wathi imilenze sekungeyokuhamba kuphela. Ngo-2007 kodwa ngabuyela ekudlaleni. Bengishaya imijaho emifishane. Ngo-2009 ngaqala ngashaya i-Ironman. Ngashaya emifushane kwathi ngasekupheleni konyaka ngashaya ephelele. Ngiqhubeke kanjalo-ke, ngishaya emifishane nemide. Ngabuya ngamushiya emangele udokotela ngizomkhombisa izindondo zami,” kusho uShange. Uthe umlenze olimele kakhulu ngowesokudla osahwe esihluzwini kanti owesokunxele usahwe ngaphambili embaleni. Elandisa ngempumelelo kaGwala, uShange uthe: “Isasa likaMhlengi liqale ngo-2013 enqoba i-long run kumaSA Champs eBattery Beach. Ngaqala lapho ukumbona ukuthi uzoba yisilomo. Okwamdalela isasasa kakhulu wukuthi i-long run ibijwayele ukunqotshwa abantu abavela kwezinye izifundazwe. Wafika yena wayijika le nto. “Siqale lapho ukuba abangani, yena wayethathwa yindlela engibhukuda ngayo njengomuntu omnyama nami ngichazwa yindlela agijima ngayo. Ngamtshela ukuthi ngenza i-triathlone. Wangiphendula ngokuthi uyalesaba ibhayisikili, akakaze acabange ukuthi angaze aziwe njengomdlali walo. “Ngamtshela ukuthi sizoncenga kancane sibone sifikaphi. Wavuma kanjalo engazi ukuthi uzogcina eseyisolomo. Wawina izigaba walokhu edlondlobala waze waya phesheya kwezilwandle," kuchaza uShange. UShange uthe ukulimala kukaGwala kuphazamise izingane abezisiza ezilolonga. “Ukulimala kwakhe kuphazamisa abantu abaningi ngoba ungumuntu owusizo. Kunezingane zaseMkhambathini ezika azihlalise kubo azijimise."