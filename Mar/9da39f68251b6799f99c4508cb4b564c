Inhloso yalo mhlangano bekuwukukhuluma ngezinto ezithinta iSABC. Besivumeleke ukubuza noma yini esithanda ukuyibuza. Omunye umbuzo oqhamukile ngothi ngabe iSABC inayo yini imali yokuthenga umculo omusha? Uphendule ngokuthi abawuthengi umculo kodwa kumele kube yibo abaculi abawulethayo kubo. UKganyago uthe eGoli wazi ukuthi ikomiti lomculo eziteshini lijwayele ukuhlangana ngoLwesibili. Umphathi woKhozi kodwa obambe kwesokwengamela iSABC KwaZulu-Natal, uBonga Mpanza, ujobelele ngokuthi bawemukela noma yinini umculo omusha. Impendulo kaKganyago ingenze ngafikelwa wumcabango wokuthi iSABC ayibancengile abaculi kodwa yibona abancenge yona. Lokho ngikubona kuwubudedengu nokungabacangeli abalaleli, okuyibo “obasi” babo. Phela umsakazo wumsakazo ngabalaleli. Uyacabanga nje uma kungathiwa akunamculo kungabhora kanjani. Okungenze ngazibuza ukuthi iziteshi azikwazi yini ukuthenga umculo ukuzwa ingoma esinesikhathi yaphuma kuthiwe isanda kungena mhlawumbe kwiTop 20. Ukwenza isibonelo nje, ingoma kaDJ Boonu ethi Uswidi Wodwa yaphuma ngoSepthemba kodwa kwiTop 20 yoKhozi inamasonto ayisishiyagalolunye ikhona. Le ngoma ibishisa izikhotha ezindaweni zobumnandi ngoDisemba. Kumanje kunengoma kaDladla Mshunqisi ethi Pakisha eshisa izikhotha, ayikho kwiTop 20. Kusho ukuthi uma laba baculi nabanye abanezingoma ezishisa izikhotha “emgwaqweni” bengazihambisi ngeke sizizwe emsakazweni. Umsakazo wona awufuni yini ukuhambisana nesikhathi udlale umculo osematheni ngaleso sikhathi, hhayi iwudlale usuphelelwe yisikhathi? Kuthini kwabasethimbeni lomculo uma bezwa ingoma ishisa izikhotha kodwa bebe bazi kahle ukuthi esiteshini sabo ayikho? Ngicabanga ukuthi kungaba kuhle ukuthi kube khona imadlana encane enikezwa ithimba lomculo ukuthi lithenge izingoma ezintsha. Futhi manje abaculi abaningi bakhipha izingoma ezihamba ngazodwa ku-iTunes hhayi ama-albhamu aphelele. Ingoma ijwayele ukuba uR9.99 iyodwa nokuyinto engeke iyikhalise iSABC. Abaculi neSABC kuyadingana, akubona kuphela abaculi abadinga iSABC. URiky Rick wathi bayakwazi ukuziphushela kwi-internet ngaphandle kwenkinga. Ungangibhalela ku-fanelesibonge.bengu@inl.co.za noma kuTwitter @fanelebengu noma ku-Instagram @fanelebengu