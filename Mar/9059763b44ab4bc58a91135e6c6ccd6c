Ukushona kukaNdlela kuqinisekiswe yimenenja yeqembu abeligijimela iNedbank Running Club, ephethwe nguNick Bester. “Yizindaba ezibuhlungu. USiphiwe ubengomunye wabagijima bami abahamba phambili. Bengibheke ukuthi athathe indawo yesithathu kwiComrades Marathon yanonyaka. “Ngonyaka owodwa odlule kuyona yonke imijaho emikhulu ubelokhu engena nabagijimi abawu-10 abaphuma phambili, kusukela kwiComrades, Two Oceans nakwiSoweto (Marathons),” kubalisa uBester. UHleziphi Ncayiyana, ongusihlalo weNedbank Running Club, KwaZulu-Natal, uthe bathole ukuthi ushonele lapho ebezilolonga khona nabanye abagijimi, eBulwer, ngoLwesihlanu ntambama. “Kusasa (namuhla) kuzokuthi ngemuva komjaho sizobe sesiya kubo eXobho siyofakana amehlo nomndeni okuyilapho sizothola khona ukuthi uzothunwa nini,”kusho uNcayiyana. Usihlalo weComrades Marathon Comrades Association, uCheryl Winn, uthe uzizwile izindaba ezingemnandi zokudlula emhlabeni kukaNdlela. Uthe naye uzwe namuhla ekuseni (izolo ngoMgqibelo) ngesikhathi ethola ucingo oluqhamuka komunye wozakwabo emazisa ngazo. “Kubuhlungu engikuzwile ngokushona kukaNdlela. Emndenini wakhe nakubagijimi abamaziyo abesubatha nabo kwiComrades Marathon, sithi akwehlanga olungehlanga. Mayelana nemininingwana ngokushona kwakhe anginayo okwamanje,” kududuza uWinn. Umengameli we-Athletic South Africa (ASA), * -Alec Skhosana, naye ubhonge emswaneni ngokudlula kwale nsizwa athi bekusabhekwe lukhulu kuyona. “Emndenini wakhe nasendimeni yomdlalo wejubane sithi abalale ngenxeba ngokudlula kwensizwa ebisencane, isizwe saseNingizimu Afrika ebesisabheke lukhulu kuyona. “Bekuyinsizwa ebesibona igijima kahle kakhulu, sibona ukuthi lukhulu isiphathele khona kwezokugijima,” kubalisa uSkhosana. UNdlela (28) ubengumgijimi wamabanga amade njengoba ebebamba iqhaza emijahweni efana neComrades Marathon neZululand Ultra-Marathon abeseyigijime kabili ngo 2014 no 2015, lapho aphuma waba ngowesishiyagalolonye ngehlandla lokuqala, wangena kweyesine ngelesibili. Emzameni wakhe wokuqala kwiComrades Marathon uphume endaweni ka-14 ngo 2014 kwathi ngonyaka olandelayo kwaba eka-18. Ngonyaka odlule ungene kwiComrades wapjhuma isithupha lapho eyelandela khona nezinkunzi ezaziwayo uBongumusa, Hatiwande Nyamande, Gift Kelehe noCharles Tjiane. Abanye abagijimi abaphuma ngemuva kwakhe kwaba ngoTeboho Sello, Prodigal Khumalo, Steven Way noFritjof Fugerland. Ukuba nekhono ekugijimeni uphinde wakukhombisa nakwiTwo Oceans Marathon abesagijime kabili kuyo ebuya nezindondo zegolide ngokuphuma kwabayishumi bokuqala.