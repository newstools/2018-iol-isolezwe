UMokwena ubesebenza kwiMamelodi Sundowns ngaphambi kokufudukela kweZimnyama ekuqaleni kwesizini ka-2017/2018. I-Bucs iqhamuke neqhinga lokushaya iKaizer ngo 3-1 emdlalweni wabakhaya we-Absa Premiership eFNB Stadium, eGoli, ngempelasonto. UMokwena uyanconywa ngobuhlakani kwezokuqeqesha yize esengumqeqeshi osemncane. Abaqeqeshi abaningi bahlale begcizelela ukuthi kubalulekile ukuba nephini eliphapheme ngoba libamba iqhaza  empumelelweni yeqembu. “Inkundla yethu (yokuziqeqesha) ihlale idwetshiwe indlela esiziqeqesha ngayo nesifuna ukudlala ngayo. Ingxenye yokwenza lokho ukuyiqonda indlela ofuna ukudlala ngayo bese uhlanganisa indlela yokuqeqesha iqembu ukuze liyiqonde. Sizama ukuthi abadlali bahlale bekhumbula ukuthi sifuna ukudlala kanjani. Imidwebo ikhombisa lapho kufanele babe khona nebhola, ukuthi kudingeka lidlalwe kuphi ngasiphi isikhathi. Sihlanganisa indlela yokudlala ezohlala isikhathi eside,” kusho uMokwena. Indlela edlale ngayo iPirates ibhekene neChiefs kucacile ukuthi beyiwuhlele kahle kakhulu umdlalo. “Ngicabanga ukuthi umqeqeshi weChiefs usevele unikeze ulwazi oluningi ngendlela iqembu lakhe elidlala ngayo. Futhi kuhle ukuthi unesibindi sokuyineka emphakathini. Mhlawumbe bekuyindlela yokuzivikela ngoba ubefakwe ingcindezi, kuthiwa indlela adlala ngayo iwukuvala emuva, upaka ibhasi. Sidlala neqembu eliqeqeshwe kahle, elaziyo ukuthi kufanele lenzenjani uma liphethe ibhola noma lingasaliphethe. Kuyacaca ukuthi iqembu seliyazi ukuthi umqeqeshi ufuna lidlale kanjani. Kuningi esikubonile ngeChiefs, safunda abadlali ngabodwana. Lo mdlalo uzoveza okuningi, uzokhomba indlela ukuthi ibhola laseNingizimu Afrika kufanele libheke kuphi,” kusho uMokwena ngaphambi komdlalo wabakhaya. Nakuba iningi libona iPirates isihlangene futhi ingawushisisa umbango wesicoco seligi kodwa uMokwena ukuchithile lokho. I-Pirates ivule elinye ikhasi ngaphambi kokudlala neChiefs ihlula iChippa United ngo 4-2. UMokwena uthe basekude ukuba neqembu elingashisisa umbango weligi. “Asikafiki ezingeni lapho singathi sibanga isicoco seligi. Okwamanje asinalo iqembu eliqine ngokwanele ukuqhudelana nelakhiwe iminyaka eyisihlanu (Sundowns) nelakhiwe eminyaka emithathu (Chiefs). Okwamanje sisadlule ngamaphuzu ayisithupha kuphela kwesiwathole ngesizini edlule emuva kwemidlalo engu-30. Sicela ukuvunyelwa sakhe iqembu, sakhe indlela esifuna lidlale ngayo. Ngeke kusheshe kwenzeke ngokushesha. Siyakuqonda okufunwa ngabalandeli kodwa lokho ngeke kusenze sishintshe ukucabanga,” kusho uMokwena. I-Pirates izobuyela enkundleni ngoLwesithathu oluzayo emdlalweni weNedbank Cup Last 16 eCape Town Stadium, eKapa. IChiefs yona inomdlalo obukeka ulula njengoba izobhekana neStellenbosch FC, egijima kwiNational First Division (NFD), eMoses Mabhida Stadium, eThekwini ngoMgqibelo ngo-8.15 ebusuku.  Imidlalo yeNedbank Cup Last 16: NgoLwesihlanu: AmaZulu FC v Ubuntu Cape Town (Princess Magogo Stadium, 8pm) NgoMgqibelo: Baroka FC v Steenberg United (Peter Mokaba Stadium, 3.30pm); Free State Stars v Chippa United (Goble Park, 3.30pm); Kaizer Chiefs v Stellenbosch (Moses Mabhida Stadium, 8.15pm) NgeSonto: Bloemfontein Celtic v Richards Bay (Dr Molemela Stadium, 3.30pm); Royal Eagles v Maritzburg United (Princess Magogo, 3.30pm); NgoLwesibili: Mamelodi Sundowns v EC Bees (Lucas Moripe Stadium, 7.30pm) NgoLwesithathu: Cape Town City FC v Orlando Pirates (Cape Town Stadium, 7.30pm)