UNothando (9) noSiyamthanda (7)  Duma, kade besele noyise uMnuz Zukile Mhlongo ngezintatha zayizolo ngesikhathi kwenzeka lesi sigameko. UMhlongo kuthiwa ubanjwe amalungu omphakathi esefuna ukuziphosa emlilweni obuvutha ubuhanguhangu ukuze ahlenge izingane zakhe. Ngokusho kukanina wezingane, uNksz Phindile Duma obesemsebenzini ngesikhathi kusha indlu yabo,  uthe uyise wezingane ubesayolamulela udadewabo ogwazwe yisoka lakhe kanti izingane zizosala zishe. “Ubezama ukuthola i-ambulensi kanti uzoshiya ikhandlela likhanya, izingane zilele. Ubuye umlio ususha kakhulu. Akuzange kusaphuma lutho endlini,” kusho uNksz Duma. Bekukhiyiwe endlini ngesikhathi kusha. Isolezwe ngesikhathi lihambele indawo yesigameko omakhelwane bebesababaza. Umakhelwane ongathandanga ukudalulwa uthe bavuswe ukukhala kwezingane kodwa bangakwazi ukuzihlenga ngoba umlilo ubusha kakhulu. “Ngikhishwe yisililo sezingane endlini, umlilo usuvele umkhulu. Sihlulekile ukungena sizikhiphe. Noma sekufika uyise wezingane akukho abengakwenza ngoba umlilo ubumkhulu, ubefuna ukungena ngenkani emlilweni acime kodwa samvimba ngoba sisaba ukuthi sekuzophuma izidumbu ezintathu. Bese kusha nophahla. Esikubonile bekunzima kakhulu,” kusho umakhelwane. Omunye umakhelwane uthe bekuvele kushe kakhulu uma bezama ukusondela. Nezicishamlilo kuthiwa zifike emuva kwendaba. UNksz Duma uthe kusenzima kakhulu ukwamukela lesi simo. “Siphatheke kabi njengomndeni ngokwenzekile, asisalanga nalutho njengoba kushe yonke into endlini. Kushe ngisho nezitifiketi zezingane, nezinye izinto. Bekuyilezi zingane ezimbili kuphela esinazo, umndeni wami wavele washabalala ngomzuzu nje,” kusho uNksz Duma. UNothando ubefunda uGrade 4, uSiyamthanda efunda uGrade 2 eRedcliffe Primary. Okhulumela amaphoyisa KwaZulu-Natal uLt Colonel Thulani Zwane uthe kuvulwe idokodo esiteshini saseVerulam ngokushona kwezingane.