OTHISHANHLOKO bafuna amandla okuziphathela izimali zezikole zabo. Bathi ukuncishwa ithuba lokuthi baziphathele izimali kuphazamisa ukusebenza kwabo njengoba iningi labo lihleli nezindodla zamaqakelo athengwe aphindaphindeka kabili. UMnuz Allen Thompson wenyunyana emele othisha iNatu obekhuluma engqungqutheleni yothishanhloko abangaphansi kwale nyunyana ngoLwesihlanu, uthe izikole eziziphathela izimali kodwa ezingenalo ilungelo lokuzithengela izimpahla ezingahlangene nokufunda, zinenkinga yokuthi umnyango uzithengela izimpahla, nazo ebezivele sesizithengile. “Kuyenzeka isikole sifake i-oda  lamaqakelo enkampanini ethile esiyikhethile, ngakolunye uhlangothi nomnyango wenze okufanayo,  kugcine kufike amaqakelo aphindwe kabili. “Inkinga yenzeka uma sekumele kukhokhelwe izinkampani oku-odwe kuzo. Umnyango ukhokhela inkampani o-ode kuyo kuqala, lena oku-ode kuyo isikole ingakhokhelwa. “Uma uthishanhloko ekhala kuthiwe imali ayisekho. Uthishanhloko usuke efuna ukukhokhela inkampani ayisebenzisile naye kodwa kuthiwa akathathe kwibhajethi yonyaka olandelayo. “Ngonyaka olandelayo isikole singena sesinebhajethi engaphelele. Uma isikole sidinga ukuthenga enye into ebalulekile  asisakwazi ukuyithenga. Ngesinye isikhathi uthola ukuthi isikole ngalowo nyaka sesidinga amadeski,” kusho uThompson. UThompson uthe iNatu iphakamisa ukuthi uNgqongqoshe wezeMfundo eyiSisekelo, uNkk Angie Motshekga, aphenye ukuthi kwenzeka kanjani lokhu. UNkk Motshekga ephendula ngalokhu uthe ukuthengwa kwamaqakelo kuyinto enhle kodwa kuyinkinga uma esezothengwa ephindaphindeke. “Okwamanje ngeke ngisho ukuthi luzokwenziwa yini uphenyo olufunwa yiNatu kodwa sengihlele  umhlangano nabo lapho sizodingida khona izinkinga ezikhona. Ngalolo suku ngizomema noNgqongoshe wezeMfundo kulesi sifundazwe, uMnuz Mthandeni Dlungwane. “Ngemuva kwalowo mhlangano ngiyobe  sengithatha isinqumo sokuthi uphenyo luzokwenziwa yini noma qha,” kusho uNkk Motshekga.