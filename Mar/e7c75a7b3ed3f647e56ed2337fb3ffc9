Osomabhizinisi abangosonkontileka baseMlaza abaqoqa udoti abavale umgwaqo ngodoti izolo bathi kusekuncane lokhu abakwenzile. Bathe uma umasipala ungahlangani nabo, ubakhokhele imali yabo basazoqhubeka nokuvala umgwaqo nanganoma yisiphi isikhathi kuleli lokishi. Lezi zinkampani aziwulandanga udoti futhi zathi ngeke ziwulande. Omunye wosomabhizinisi abangosonkontileka abaqoqa udoti, uMnuz Nathi Sibalukhulu, uthe kusazoba nzima kubantu baseMlaza uma kuqhubeka ukuthi bangakhokhelwa. Uthe bonke bebengakhokhelwe ngoFebhuwari kanti abanye abakhokhelwanga ngoJanuwari nangoDisemba. “Kuqale ngokuthi kube khona osonkontileka abangakhokhelwanga ngoDisemba. Sibe sesiqala silukhuluma lolo daba. Sithe sisematasa nalo kwase kubakhona abangakhokhelwa ngoJanuwari. Kuthe ngenyanga edlule umasipala wavele waqopha umlando wangasikhokhela sonke. Sihlalile salinda sizitshela ukuthi lesi simo sizolunga kodwa kwangenzeka. Sesicele kaningi ukuhlangana nomasipala kodwa kwangenzeka. NgoMsombuluko besisemahhovisi kamasipala ngoba bekuhlelwe umhlangano kodwa saze sahamba singanakwanga muntu,” kusho uSibalukhulu. Uthe bazovimba yonke into ehambayo kuleli lokishi kuze kube umasipala uhlangana nabo ukhokhe nemali obakweleta yona. Kwanamuhla (izolo) sizobavimbela abazobe bebuya emakhaya bese siqhubeka nokuvala umgwaqo. Kubuhlungu kithi ngoba njengoba singakhokhelwe asikwazi ukukhokhela abasebenzi bethu abaphinde babe ngomakhelwane bethu. Njengoba bengakhokheliwe kusho ukuthi imindeni yabo ayidlile nathi asikwazi ukukhokhela izimoto esisebenza ngazo,” kuqhuba uSibalukhulu. Ukuvalwa komgwaqo kushiye amalungu omphakathi engeneme njengoba abantu bekhale ngokuthi baphazamisekile ezinhlelweni zabo. UMnuz Thulasizwe Gumede (57) oyilungu lomphakathi, uthe bavuke umgwaqo uvalwe ngodoti. Uthe abantu abakwazanga ukuhamba ngoba amatekisi abengahambi kahle. Usole labo abebebhikisha ngokungawucabangeli umphakathi. “Kungcono ukube bebeyobhikisha emahhovisi abaphathi babo labo abangabaholele. Bangaphazamisi umphakathi ngoba lokhu kufana nokuthi bahlukumeza wona,” kusho uGumede. Omunye wosomabhizinisi abadayisa izithelo nenyama, uMnuz Sipho Mbhele, uthe uze waqala emuva kwesikhathi ukusebenza ngoba uthathe isikhathi eside eyothenga impahla ayidayisayo. Uthe namakhasimende abengemaningi njengokujwayelekile izolo ngoba abantu abaphumanga. Uthe bafisa sengathi ingalungiswa le nkinga. Uphiko olubhekele ukuqoqwa kwadoti kuMasipala weTheku luxolisile kubahlali baseMlaza ngokungalandwa kukadoti. “Umasipala unxusa amalungu omphakathi ukuthi agcine udoti emakhaya ukuze kugwemeke ukusabalala kokungcola. Umphakathi uzokwaziswa uma sekuqalile ukuqoqwa kukadoti. Umasipala usebenza kanzima ukulungisa lesi simo. Siyaxolisa ngokuhlukumezeka komphakathi ngokungalandwa kukadoti,” kusho lolu phiko.