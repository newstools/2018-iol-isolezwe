UMnuz Nana Qoma, obuye abizwe ngesibongo sakwaMyaka, (27) ubulewe entathakusa ngoMsombuluko kanti kusolwa ingxabano eyaqala endaweni yokucima ukoma phakathi kwakhe nomngani wakhe ongumakhelwane wakhe. Udadewabo kamufi omdala, uNksz Sbongile Qoma, izolo uthe bezwa umfowabo esememeza ekhala ecela ukuba abizelwe amaphoyisa ngoba umngani wakhe uyamgwaza. “Saphuma saya komakhelwane sicela usizo, sabiza namaphoyisa. Wayelokhu eqhubekile emgwaza endlini yakhe ayekade emnyonyobele elele kuyo. Uma sizwa kuthiwa kwaba nengxabano esingayazi ezitolo lapho kuphuzwa khona. Umfowethu wafika endlini walala, abangani bakhe nabo bahamba baya emakubo. Eselele sabe sesizwa esekhala. Ushonele khona ekhaya. Ngenxa yokuthi sihlala sodwa singamantombazane, abazali bashona sibancane, sasaba ukuyolamula. Naye umsolwa wasisabisa ngokuthi nathi uzosigwaza uma sisondela,” kusho uNksz Qoma. Uthe bafuna umsolwa aboshwe iminyaka eminingi ukuze bakhululeke. “Sifuna ubulungiswa ngoba lo muntu besithi umngani womfowethu. Sifuna ukuthi umboshwa angaphumi nje ejele kodwa avalelwe kulahle ukhiye kude ngoba sisele sodwa singamantombazane siyesaba ukuthi uma eke wathola noma ibheyili uzobuya ezoqeda ngathi,” kusho uNksz Qoma. UMnuz Khulani Mkhize, ongumholi womphakathi, uthe badumele ngokwenzekile. “Siyakugxeka kakhulu okwenzekile,” kusho uMkhize. Okhulumela amaphoyisa KwaZulu-Natal, uCaptain Nqobile Gwala, uthe kuboshwe umsolwa oneminyaka ewu-21 ngokugwaza umngani wakhe. Imbangela yokubulawa kukamufi ayaziwa. Uphenyo luyaqhubeka. Umsolwa kulindeleke ukuba avele enkantolo maduze. 