I-EFF ithi izobhalela iPhini leNhloko yamaJaji kuleli uMnuz Raymond Zondo, imcele ukuthi asuse uMnuz Terence Nombembe esikhundleni sokuba yiNhloko yabaphenyi kwiKhomishini ephenya ngezinsolo zokulawulwa kombuso yidlanzana kuleli. Leli qembu lithi uNombembe akakwazi ukuba yinhloko yabaphenyi ekubeni 'wamukela' imali eyayivela kwiTrillian Capital. Umholi we-EFF, uMnuz Julius Malema, uthe uzimesele ukufaka lolu daba enkantolo uma uNombembe engezukuzehlela yena kulesi sikhundla noma ahoxiswe kuso. UNombembe umenyezelwe uMnuz Zondo, ongusihlalo wale Khomishini, kulesi sihlalo izolo ngesikhathi enesithangami sabezindaba. Unikezwe lesi sikhundla nje ubeyisikhulu esiphezulu seSouth African Institute of Chartered Accountants Ethics and Anti-Corruption Advisory Council (SAICA). Esithangamini nabezindaba ngoLwesine uMalema uthe uNombembe wamukela imali yaseTrillian Capital ekulesi sikhundla eSAICA. Uthe iSAICA yathola 'umnikelo' owawuvela kule nkampani ngesikhathi kuvela ukuthi inobuhlobo nomndeni wakwaGupta. ITrillian sekunesikhathi igama layo livela uma kukhulunywa ngezinsolo zokulawulwa kombuso yidlanzana. Le nkampani kubikwa ukuthi yahlomula ngezigidi zamarandi kwa-Eskom ngobukhonyovu. UMalema uthe ngenxa yalokhu ngeke bakwamukele ukubekwa kukaNombembe njengenhloko yabaphenyi ekubeni inlangano abeyisebenzela yathola imali kubantu abangathembekile. I-EFF iqhube yachitha nokubekwa kuka Mnuz Paul Joseph Prestorius SC njengeNhloko yabammeli kule Khomishini. UMalema uthe akaqondi kungani kuqokwe umlungu ukuthi ahole abammeli abamnyama. UMalema uqhube wakhuluma nangokumemezela kwabo ukuthi bafuna ukususa uSodolobha waseNelson Mandela Bay, uMnuz Athol Trollip. I-EFF yamemezela lokhu ngemuva kokuthi iDA inqabile ukuyeseka kwivoti lokudliwa komhlaba ngophandle kwesinxephezelo ePhalamende. UMalema uthe abajiki kwisinqumo sokususa uTrollip ngoba ungumholi weDA futhi uhlala emhlanganweneni ethatha izinqumo uma kubhungwa ngodaba lokudliwa komhlaba.  Political Bureau