Leli qembu likhiphe isitatimende izolo liveza ukuthi abaxoshwa kwi-EFF, uMnuz Mpho Ramakatsa noMnuz Lufuno Gogoro abasewona amalungu abo. Okhulumela leli qembu, uNksz Feziwe Ndwayana uthe uma kusungulwa iqembu, kuhlangana izinhlobonhlobo zabantu abasuke benemibono nezinkolelo zabo, kodwa kuyenzeka abanye babe nemibono engahambisani neqembu okwenza kube nesidingo sokuthi nibakhulule eqenjini. “Siyi-African Democratic Change, siyabonga ngomsebenzi owenziwe uLufuno Gogoro noMpho Ramakatsa eqenjini. Sibafisela okuhle kodwa kwabazokwenza ekuhambeni kwesikhathi. Sinethemba lokuthi bazoqhubeka nokusebenzela izwe lethu nomphakathi noma yikuphi lapho abaya khona,” kusho uNksz Ndwayana. Uthe uma kukhona umuntu ohamba ecela iminikelo ngegama leqembu, lokho kuyicala ngakho abantu abenza lokho bazobhekana nabo ngqo. Uveze ukuthi leli qembu seliluvivele ukhetho lukazwelonke lwangonyaka ozayo njengoba sebeqedile ukuhlela iqhinga labo abazogasela ngalo iPolitics Unusual. Uthe kepha bonke abathintekayo kuleli qhinga labo kuzomele balandele imigomo yeqembu ukuze libe yimpumelelo.