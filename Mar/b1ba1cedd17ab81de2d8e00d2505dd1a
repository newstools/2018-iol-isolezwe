UKWABELANA amaphuzu naMaZulu eFNB Stadium izolo ebusuku kweKaizer Chiefs, kwenze kwabukeka sizogcina sifana nephupho isifiso somqeqeshi wayo, uSteve Komphela, sokuwina isicoco se-Absa Premiership ngesizini ka-2017/2018. Nakuba abadlali beChiefs bengakavumi ukuphosa ithawula kodwa ukuhluleka ukuwina umdlalo wayizolo kukubeka obala ukuthi sekufanele ibheke ngesizini ezayo. Isizukulwane sabadlali beChiefs abaqale nomqeqeshi uSteve Komphela sizongena emlandweni wokungawini lutho amasizini amathathu uma sigcine sihlulekile ukuwina ngisho iNedbank Cup. IChiefs isalelwe yimidlalo eyisihlanu ukuthi iqede isizini nokubukeka kuzoba  wumqansa ukuyiwina yonke ukuze izibeke ethubeni lokubamba iMamelodi Sundowns ezihola phambili kwi-log. Bekulindeleke ukuthi Amakhosi azibuyisele emjahweni wesicoco seligi ophazamisekile ngesikhathi ehluleka ukuthola amaphuzu agcwele ebhekene neBloemfontein Celtic ne-Orlando Pirates ngokuhlukana. USuthu belukade lunengcindezi yokuwina kulandela ukukhishwa kwalo  kwiNedbank Cup wuBuntu Cape Town edlala kwiNational First Division (NFD) ngempelasonto edlule. Emdlalweni wayizolo, AmaZulu afake ingcindezi umdlalo uqala kodwa ahluleka ukugqobhoza udonga lweChiefs. Nokho ithuba lokuqala eliphakamise amaphaphu litholwe yiChiefs ngesikhathi ibhola ebelingqofwe nguLeonardo Castro liphuma eceleni kwepali ngomzuzu ka-15 likade ligotshwe nguSiphiwe Tshabalala. Ngomzuzu ka-28 umzamo woSuthu uphelele ezihlweleni ngesikhathi uMhlengi Cele eshaya ibhola phezu kwepali. Emuva kwemizuzu embalwa unozinti woSuthu * -Energy Murambadoro utakule ezakhe evimba ibhola sekuvalwe amehlo kukade kuyi free-kick yeChiefs. Ngomzuzu ka-39 umcibisholo weshodi likaSiyethemba Mnguni uphume eceleni kwepali sebemi ngezinyawo abalandeli boSuthu. Esiwombeni sesibili, iChiefs ibuye yacindezela kodwa udonga lwasemuva lwaMaZulu beluhlelekile uma kuqhathaniswa nemidlalo edlule. Usuthu beluwathola amathuba kodwa luhluleka ukuwasebenzisa. Ngomzuzu ka-59 unozinti weChiefs, * -Itumeleng Khune uvimbe kunzima ibhola ebelithunyelwe nguMnguni. UKomphela, uzame nangokufaka abadlali abahlaselayo okukhona kubona uPule Ekstein noSiphelele Ntshangase kodwa kwaba nhlanga zimuka nomoya.