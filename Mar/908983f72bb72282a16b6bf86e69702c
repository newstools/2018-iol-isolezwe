UMA  uhamba edolobheni kuyona yonke imigwaqo, usukhangwa yizimbali ezinemibala eyahlukene futhi egqamile ikakhulu kulabo abadayisa emigwaqeni. Lezi zimbali awusagcini nje ngokuzibona zidayiswa kodwa zibonakala zilengiswe nasemiqaleni, nasemakhanda kwabesifazane. Kwabanye, sezifana nemigexo yokuhloba ejwayelekile. Ongoti bemfashini bakhuza ibhadi ngalokhu. Bathi lolu hlobo lwezimbali akulona nhlobo olukuhloba uyogilosa edolobheni, kodwa luyindlela yokuhloba ekhethekile emicimbini esuke inendikimba ethile. Ungoti wezemfashini eThekwini, uPhilile Mbambo weTymless Couture, uthi lesi sitayela sezimbali sisukela kwindikimba yasolwandle ekhonzwe kakhulu eziqhingini ezifana noMauritius, Hawaii nezinye ezigabe ngemicimbi yasolwandle. UPhilile uthi noma isizini yehlobo ungeke wayihlukanisa nezimbali, kodwa akusho ukuthi azenziwe ihaba zigqokwe noma yikanjani. “Kuba kuhle uma izimbali zizofakwa emcimbini othile ohambisana nazo njengomcimbi wasolwandle. “Ikhona nemicimbi ezingena kuyo njenge-baby shower, okungaba eyenzelwe olwandle noma epaki. Lezi zimbali zihambisana nokujabula nolwandle ngakho ukuyokwenza igilosa uzigqokile akubukeki kahle. “Kuyiphutha elikhulu ukuthi kukhona ngisho abantu abazigqoka ngisho emngcwabeni,” kusho uPhilile. Eqhuba uveze ukuthi mancane amathuba okuthi zibuye esitayeleni lezi zimbali ngonyaka ozayo ngoba sezisetshenziswe ngokweqile. “Izimbali zihlala zizodlisa ehlobo kodwa akubuyi isitayela esifana nse nebesidlisa ngonyaka odlule. “Uma kungena ihlobo elizayo kuzobe sekunesinye isitayela nohlobo lwezimbali ezizodlisa,” kusho uPhilile. Ephetha uthe kunoma yisiphi isitayela sasehlobo, izimbali zihlala zizohamba phambili ngakho umuntu kungenzeka angazithandi zonke agxile esitayeleni esisodwa esithile. Lokho akulona ihlazo kodwa kuyiphutha ukusisebenzisa nalapho kungafanele khona.  