AMAPHOYISA aseLimpompo asebophe owesilisa oneminyaka engu-21 osolwa ngokumba ithuna likanina owafihlwa ngonyaka ka-2001, wakhipha ugebhezi lwakhe. Lo wesilisa wasesigodini saseDithabaneng, eGa-Mphahlele, uboshwe kuleli sonto ngemuva kokubikwa amalungu omphakathi asale eshaqekile ngemuva kokumbona ehamba nogebhezi. Kubikwa ukuthi lo wesilisa ubehamba nalolu gebhezi ngisho eya ezitolo noma ebhange, njengendlela 'yokuzivikela'. UColonel Moatshe Ngoepe uthe umsolwa wakhipha ugebhezi lukanina emathuneni nyakenye ngoDisemba. "Amalungu omphakathi ambona ehamba endaweni ephethe ugebhezi lomuntu, axhumana namaphoyisa. Ngesikhathi efika amaphoyisa athola ugebhezi lomuntu endlini yomsolwa. Kwakugcwele namathambo enkomo," kusho uNgoepe. "Ngaphezu kwalokho, sesitholile futhi ukuthi umsolwa ubephatha ugebhezi lukanina ngesikhwama uma eya ezitolo noma emabhange, ngoba ubekholelwa ukuthi luyamuvikela ezingozini," kuqhuba yena. Lo wesilisa uzovela eNkantolo yeMantshi eLebowakgomo ngecala lokucekela phansi ithuna maduze. - African News Agency/ANA