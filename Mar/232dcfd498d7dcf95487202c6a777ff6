IMBONGI ephinde izigaxe kwezomzabalazo, uMzwakhe Mbuli, ikhwele yadilika kubelaphi bendabuko ibagxeka ngokungasizi ngalutho ekubeni bethi banamandla. UMzwakhe uthe ubone esiteshini sethelevishini sase-USA, iHistory Channel, ukuthi abaphenyi beFBI babuye basizwe yizanusi zakhona ukuxazulula amanye amacala kodwa eNingizimu Afrika kunenzukazikeyi yecala lokubulawa kowayengunozinti we-Orlando Pirates neBafana Bafana, uSenzo Meyiwa. “Uma ngempela benamandla yini bengasho ukuthi wubani owabulala uSenzo? 
       “Uma benamandla njengoba besho, kungani bengawasebenzisanga ngesikhathi kusabhoke ubandlululo, bathumele amabhunu ngisho nangezinyosi ukuze ziwatinyele. Ngisakhula kwakuthiwa kunesibuko esigwazwa yizangoma kufe umuntu, yini bengasebenzisanga sona? “Ngibone nje abaholi bethu begugela emajele futhi abanye beshonela ekudingisweni. Nathi sazabalaza kanzima njengamadelakufa ukuze leli zwe likhululwe kodwa bekhona abelaphi bendabuko.” Uthe  akuzwayo ngabelaphi bendabuko wukuthi bathenga izicubu zabantu abanebala elimhlophe ukuze bakhande imithi yokuthakatha kunokusiza abantu baseNingizimu Afrika. “Ngolunye usuku ngaxoxelwa ubaba ukuthi iNkosi uShaka waninda isigodlo sakhe ngegazi ebusuku. “Ngosuku olulandelayo wathumela umbiko ophuthumayo, wathi akubizwe izanusi ezizobhula. Cishe zonke izangoma zashaya eceleni,  zanuka abantu abamsulwa abangenacala kodwa sisodwa isanusi 
esayishaya esikhonkosini.” Uthe uphonsela inselelo zonke izangoma nezinyanga ukuba zithole ukuthi ngobani ababulali bakaMeyiwa. “Uma ngempela benawo amandla adlulele mababambe iqhaza bancedise amaphoyisa ukuze kuxazululwe udaba lokubulawa kukaMeyiwa. “Kolunye uhlangothi kukhona abalokhu belulaza igama leSilo ngokubulala abantu bebala elimhlophe. “Laba bathakathi mabahlukane nobulwane nobuvaka kodwa abasize kutholakale ababulali bakanozinti 
we-Orlando Pirates neBafana Bafana. “Mangiphothule ngokukhuza abazalwanembumbulu badlisa abantu utshani, izinyoka, amagundane, baphinde babaphuzise nophethroli. “Emakholweni angempela 
sicela imikhuleko ukuze kusombululeke izinkinga zokubulawa kwabantu ngesihluku,” kuphetha uMzwakhe.