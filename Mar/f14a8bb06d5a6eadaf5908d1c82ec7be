USESABA  ngisho ukuphumela emnyango owesifazane waseMpangeni oshonelwe yishende beqeda inkonzo yasekamelweni endlini yalo eShakaville, KwaDukuza, ngoLwesihlanu. Kuthiwa uMnuz Xolani Mnyandu (46) waseMpangeni, uxinwe wukugula eqeda kuzitika ngocansi nesinqandamathe  ebesimvakashele. Kuthiwa uphuthunyiswe esibhedlela eseyimvithi lapho efike washonela khona. Ngokusho kwentombi yakhe engumfelokazi, uNkk Thembekile Mfekayi (45), umufi uxinwe wukugula besanda kuqeda umjikelezo wokuqala. “Beyina imvula sizivalele endlini sihleli embhedeni simbathile. Ukhale ngokushisa, wajuluka wamanzi te. Ngiphuthumile ngavula ifeni kodwa kwazifanela nje. “Ngize ngavula nomnyango. Ngithathe amanzi ngamphuzisa amanye ngamthela ngawo ebusweni, wavula amehlo kancane waphinde wawavala. Ngabiza usbari wakhe samkhiphela ngaphandle. Ubeseyimvithi, kubonakala ukuthi uyaphela,” kusho uNkk Mfekayi. Uthe uninalume kamufi ube esemphuthumisa esibhedlela ngemoto, wasala yena elandela nodadewabo ngemuva. “Sithe sifika esibhedlela basitshela ukuthi useshonile. Ngivele ngaphelelwa amandla. Ngazibuza ukuthi ngingahamba izwe elingaka ukuthi azofela ezandleni zami. “Kubuhlungu ngoba uxinwe wukugula sisobabili. Bengingasiye nomaqondana wakhe, umuntu nje ebesintshontshana naye ngemuva kokushona komyeni wami ngo-2015. Besike siye ocansini, singabi nenkinga. Akukho nokugula engimazela khona kodwa ngeke ngazi uma ubekufihla,” kusho uNkk Mfekayi. Uqhube wathi izolo ekuseni uvukele kubo kwesoka lakhe abangomakhelwane bakhe. Uthe bamazi njengomakoti waKwaMfekayi bebengazi ukuthi ubethandana nomufi. “Ibingasekho into engingayenza, bekuphoqa ukuthi ngiyochaza ukuthi kwenzekeni njengoba eshone enami. Bacasukile, bangibuza ukuthi ubeze afele kimina nje bekwenzenjani ngoba mina ngihlala emzini wami. “Bacasulwa wukuthi ngisuke la ekhaya ngaya kuye eStanger. Ngibachazele konke engikwaziyo. Ngiyazi abanye bazocabanga ukuthi bengicushiwe, bengingacushwa ngubani ngoba bengithandana naye yedwa. Angisiye nomuntu okhonze imithi,” kulandisa uNkk Mfekayi. Uveze ukuthi abasemzini wakhe bebengakazi ngokwenzekile kodwa uyazi ukuthi ekugcineni indaba izosabalala njengoba bakhelene nomndeni kaMnyandu. Okhulumela amaphoyisa KwaZulu-Natal uLieutenant Colonel Thulani Zwane uthe amaphoyisa aKwaDukuza aphenya icala lokufa komuntu ngemuva kokuthi owesilisa eshonele esibhedlela ngemuva kokukhala ngezinhlungu.