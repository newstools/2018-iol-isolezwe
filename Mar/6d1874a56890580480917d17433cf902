YEBO kunjalo, ivulwe ebhange i-Absa. Ngicela ukulungisa sonke lesi sikhathi benginikeza abantu izinombolo ezingaphelele. Izinombolo ze-akhawunti ezifanele zithi 924 198 1117. Igama le akhawunti lithi Zulu Zwelithini Land Prosecution from Repossession, uma ulinqamulela uthi: ZZLPR.  KUNGANI iMbumbe iqoke ukuvula i-akhawunti kwa-Absa? OKWAMANJE iSilo asikho kuleli, siseMorocco. Uma sibuya sizovula ama-akhawunti  nakwamanye amabhange akuleli. Inhloso yeSilo wukufinyelela kuwo wonke umuntu ongumZulu oseNingizimu Afrika, nangaphandle.  NGABE isiqalile ukungena iminikelo? KUFANELE, into ephazamisile wukuthi benginezinombolo ezingaphelele ze-akhawunti esivuliwe. Ngiqale ukubona sengifonelwa abantu bethi banenkinga yokufaka iminikelo yabo ngoba izinombolo ze-akhawunti aziphelele. Ngiphoqeleke ukuthi ngisithinte iSilo ngiqinisekise izinombolo. Umuntu ongaqinisekisa yisona iSilo ngoba imiyalezo yokungena kwemali ingena efonini yaso.  KUNGANI iSilo silufake enkantolo lolu daba lomhlaba? NGESIKHATHI kuthathwa lesi sinqumo, akuzange kuxoxwe neSilo. Sibonile ukuthi uma singasukumi sisebenzise izinkantolo, sizozithola siphucwa umhlaba. Umhlaba uyinto enkulu kithina sizwe samaZulu. Siwusebenzisela ukutshala, kudla khona imfuyo yethu, sakhe khona, siphinde singcwatshwe kuwona. Umuntu ongahlali emakhaya ngeke akuqonde lokhu.  UTHINI ngabangahambisani nalesi sicelo seMbube? BAKHONA abanemibono eyahlukile. Abantu abakhumbule ukuthi umnikelo lo, njengasesontweni, umuntu unelungelo lokuthi angawukhiphi. Abantu abayeke ukukhipha amagama ayiziswana, baphendule iSilo. Akuyona inhlonipho leyo. SIBONILE ukuthi iyona mali wonke umuntu angakwazi ukuyikhipha. ISilo siyazi ukuthi abantu abaningi bayahlupheka. Abanesifiso sokukhipha engaphezulu bamukelekile ukwenza njalo.  NGOBANI abanenkinga enkulu ngokukhipha lo mnikelo? ABANTU abahlala emadolobheni, emhlabeni osikiwe. Abavuka ekuseni baye emsebenzini babuye bayothenga emakethe. Abaphili ngokulima nokufuya. Kungangcono basixolele, bayeke ukukhuluma ngento abangayazi.  KUNGANI iMbube icela umnikelo kubantu kube kukhona imali eyithola kuhulumeni? OHLAKANIPHILE uyazi ukuthi iSilo sinikezwa imali esuke ikalelwe izidingo zaso njengokuphucula izigodlo zaso. Le nto ayiqondene nohulumeni ngakho asikwazi ukuthatha leyo mali. 