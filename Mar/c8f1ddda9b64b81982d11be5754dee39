USEJIKE izinto umculi ophinde alingise kulandela ukuba nohla lwakhe lwamakhondomu. UDr Malinga wodumo lwengoma ethi Akulaleki, uthi usebala izinsuku ngaphambi kokuba ethule ngokusemthethweni iKick it Safe with Dr Malinga. Exoxa neSolezwe ngeSonto uDr Malinga uthe, uphuphuma injabulo ngalolu hlobo lwebhizinisi asengene kulona. “Kungithathe iminyaka emibili nesigamu ngilungisa udaba lokuthi uhla lwejazi lomkhenyana lami lugcine luphumelele,” usho kanje. Uthe okumenze wangena kulolu hlobo lwebhizinisi, wukuthi ijazi lomkhwenyana yinto ebalulekile nesetshenziswa zonke izinsuku. “Ngaphezu kwalokho angenye yezinto ezibalulekile okufanele kukhuthazeke noma ngubani ukuyisebenzisa ngaphandle kokwesaba. Kufanele abantu bakhuthazeke ukuyisebenzisa hhayi ngoba bevika izifo eziwubhubhane kodwa nasekuhleleni imindeni nje,” kubeka uDr Malinga. Uthe yena njengomzali uhlezi eyala futhi efundisa abanye ngokubaluleka kokuhlezi kusetshenziswa lona ukuzivikela nokukhombisa uthando ngokuvikela labo okusuke kuthandanwa nabo kokuningi. UDr Malinga ucacise ukuthi yena akazakheli ijazi lomkhwenyana kodwa kunenkampani ewenzayo asebenzisana nayo nangeke akwazi ukuyidalula njengamanje. “Engingakusho wukuthi umsebenzi wami ugunyaziwe futhi udlule ezigabeni zokuhlolwa ukuze ube seqophelweni eliphezulu.” Uzishaye isifuba ngokuthi wakhe amajazi aqinile, awayona into yokudlala. Abantu bazowezwa kahle uma sebeqale ukuwasebenzisa ukuthi asezingeni elicokeme kangakanani,” kusho uDr Malinga. Mayelana nentengo yawo uthe yinto abamatasa ngayo kulezi zinsuku kodwa kuyothi kuphela le nyanga bazobe sebevumelene ngayo. Uthe azotholakala ezitolo nasezindaweni eziseduze nomphakathi. Kwenzeka lokhu nje uDr Malinga, ulindele ukuthi inkosikazi yakhe ibelethe indodana aseyethe igama lokuthi uLingas. “Ngiyazi abanye sebeqalile ukungijova bathi mina ngilindele ukuthola ingane kodwa ngikhipha amakhondomu, okusho ukuthi angiwasebenzisi, anginendaba. Engikushoyo kubona wukuthi ngimdala futhi ngishadelwe,” kusho uDr Malinga. Kuzokhumbuleka ukuthi uDr Malinga akaqali ukukhombisa uthando lwezebhizinisi. Eminyakeni edlule wethula itracker yakhe yemoto namanzi asemabhodleleni.